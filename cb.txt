Boğaziçi Üniversiteler Derneği’nin kıymetli yöneticileri,

Değerli Boğaziçililer,

Hanımefendiler, beyefendiler;

Sizleri en kalbi duygularımla, hasretle, muhabbetle selamlıyorum.

Boğaziçi Üniversiteler Derneği’nin 14. Genel Kurulunun hayırlara vesile olmasını diliyorum. Boğaziçililerle biraraya gelmemizi, hasret gidermemizi sağlayan Dernek Başkanımız Hasan Fehmi Topal ve İffet Polat kardeşlerime özellikle teşekkür ediyorum.

Pek çok yakın çalışma arkadaşımın mezun olduğu bu üniversitemizle ilgili her konuyu uzun zamandır aslında yakından takip ediyor ve kendilerine de destek veriyorum. İş dünyasında da güçlü bir yerinin olduğunu bildiğim, gördüğüm üniversitemizin daha iyi yerlere gelmesi için mezunlarımıza tabii ki çok önemli görevler düşüyor.

Dünyanın her yerinde köklü üniversitelerin en büyük maddi-manevi destekçileri, o üniversitelerden mezun olanların kurdukları sivil toplum kuruluşlarıdır. Boğaziçi Üniversitemizde de böyle bir geleneğin yaşatılıyor olmasından büyük bir memnuniyet duydum. Tabii üniversite yönetiminin de mezunlarla ve onları temsil eden sivil toplum kuruluşlarıyla yakın ilişki içinde olmasında yarar vardır. Bu büyük birlikteliğin ve işbirliğinin sağlayacağı güç kamunun tüm imkânlarının üzerinde bir sinerji ortaya çıkaracaktır. Büyük iddiaların sahibi Boğaziçi’ne de işte böyle örnek bir yaklaşıma liderlik etmek yakışır, yaraşır.

Dünyanın köklü üniversitelerine baktığımızda gördüğümüz bir başka önemli özellik de kendi toplumlarıyla aralarında çok güçlü bağlar bulunuyor olmasıdır. Amerika’nın, İngiltere’nin, Fransa’nın, diğer ülkelerin kadim yükseköğretim kurumları, Mevlana Hazretlerinin o ünlü tavsiyesine uygun şekilde hareket ediyorlar. Yani bir ayağını kendi ülkelerine ve toplumlarına sıkı sıkıya basıyor, diğer ayaklarıyla da tüm dünyaya ve hatta tüm evrene sesleniyorlar.

Esasen bu yaklaşım bizim yabancımız değildir. Biliyorsunuz bundan birkaç asır öncesine kadar dünyanın bilim ve sanat merkezi bizim coğrafyamızdı. Matematik ve fen bilimlerinden sosyal bilimlere kadar her alanda yenilikler, atılımlar bu coğrafyadan çıkıyordu. İbn-i Haldun sosyologluğuyla, El Cezeri matematikçiliğiyle, İbn-i Sina tıp doktorluğuyla, Ali Kuşçu astronomluğuyla, Mimar Sinan özellikle mimari dehasıyla, Piri Reis coğrafyacılığıyla daha sonraki bilim insanlarına adeta birer kutup yıldızı olarak yol göstermişlerdir. Dolayısıyla cihanşümul bilim anlayışı konusunda gerçekten güçlü bir müktesebatımız var.

Cumhuriyet döneminde de ülkemizde hem kendi birikimimize sahip çıkacak, hem de küresel düzeyde iddia sahibi olacak bilim yuvaları kurmak için pek çok deneme yapılmıştır. Bunların bir kısmı da yabancı eğitim-öğretim kurumlarının mirasları üzerine oturtulmuştur. Boğaziçi Üniversitesi de işte bunlardan biridir. Galatasaray, bunlardan biridir. Kabul etmek lazım ki Boğaziçi Üniversitemiz halen de ülkemizin en prestijli, en önemli yükseköğretim kurumlarından biridir.

Bununla birlikte Boğaziçi Üniversitemizin bizim gönlümüzden geçen konuma ulaşamadığını da belirtmek durumundayım. Çünkü bu üniversitemiz, biraz önce Mevlana Hazretlerine atıfla ifade ettiğim hususta açıkçası biraz zayıf kalmıştır. Bu ülke ve bu milletin değerlerine yaslanamadığı için küresel bir marka haline gelme çabalarında da hedeflerine tam manasıyla ulaşamamıştır.

Üniversitemizin temelinin yabancı bir eğitim-öğretim kurumuna dayanıyor olması bu zemine oturmasına asla mani değildir. İstenmesi halinde 1971 yılında zaten başlamış olan bu dönüşümü çok rahatlıkla ilerletmek mümkündür. Çok seslilik ile kendi ülkesine ve milletine yabancılık arasındaki çizgiyi doğru çizmeden de bunu başaramayız. Batı ülkelerindeki üniversiteler, soruyorum; çok sesli değil mi? Peki, bunlardan hangisinin sürekli kendi devletine, kendi halkının değerlerine karşı faaliyet yürüttüğünü duydunuz, gördünüz, böyle bir şey var mı?

Bakınız, ülkemiz tefekkür ve aksiyon hayatının önemli simalarından olan Nurettin Topçu bir Sorbonne mezunudur. Nurettin Topçu Sorbonne’daki doktorasını birincilikle tamamladıktan sonra yapılan mezuniyet töreninde isteği sorulduğunda, üniversitenin giriş ve çıkış kulelerine Türk bayrağı asılmasını talep etmiştir. Mesele bu, ruh bu… Bir başka ifadeyle, dünyanın en iyi üniversitelerinde eğitim görmekle yerli ve milli duruş sahibi olmak asla birbirinin zıddı değildir. Çünkü asıl mesele, fiziken nerede olduğunuzdan ziyade, zihin olarak nerede durduğunuz meselesidir.

Merhum İstiklal Şairimiz Mehmet Akif’in ‘Asım’ın nesli’ hayaliyle Tevfik Fikret’in batıya eğitime gidip papaz olarak hayatını sürdüren oğlu Haluk’un nesli arasındaki farkı asla unutmamalıyız. Türkiye, son 200 yılda bu dengeyi doğru şekilde kuramadığı için yurt dışına gönderdiği veya içeride aynı anlayışla yetiştirdiği pek çok evladını fiziken değil ama zihnen kaybetmiştir; sıkıntımız bu.

Boğaziçi Üniversitemizin Derneğimizin katkılarıyla maziden atiye kuracağı güçlü köprüyle bu bakımdan da kısa sürede ülkemiz ve dünya akademi hayatında hak ettiği yeri alacağına inanıyorum. Bu doğrultuda atacağınız her adımda Cumhurbaşkanı olarak daima yanınızda yer alacağımı özellikle belirtmek istiyorum.

Tabii açık konuşmayı severim; çünkü kesinlikle gizli hafıza kaydım yoktur. İster yerli-ister yabancı, ne olursa olsun, ister dışarıda-ister dışarıda, açık konuşmak… Bakınız hep söylenir eğitim-öğretim özgürlüğü, düşünce özgürlüğü, bunlar hep konuşulur. Konuşulması güzel de acaba uygulamaya gelindiği zaman, diyelim ki Boğaziçi Üniversitesi, buradaki hocalarımız bu işe nereye kadar acaba şöyle pergellerini açıyorlar, burası çok önemli. Çünkü belli bir fikrin savunucusu olanlara kapıyı aç, belli bir fikrin eğer savunucusu değilse ona kapıyı kapa; bu mu özgürlük? Çünkü eğitim-öğretim kurumlarının bu noktada bir defa kefeni yırtması lazım, açacak. Ve ehliyet-liyakat kimdeyse o girmesi lazım, önünün de kapatılmaması lazım.

Değerli Boğaziçililer, kıymetli misafirler;

Üniversiteler bilime, bilimsel araştırmaya ve bunların somut çıktılarına yaptıkları katkı yanında bulundukları toplumda ve insanlığın zihin haritasında yol açtıkları o büyük dönüşüm sebebiyle de önemli müesseselerdir. Kendi tarihimizdeki yozlaşma dönemlerine baktığımızda bunun en yaralayıcı ve yıkıcı etkilerinin bilim yuvalarında başladığını, etkilerinin de en çok oralarda hissedildiğini görüyoruz. Bilimin olmadığı yerde sadece cehalet değil onunla birlikte vahşet de kök salmaya başlar.

Terör niye üniversitelere yerleşmiştir, niye üniversitelerde ciddi manada bizim üniversite yıllarımızda anarşiydi, ama daha sonra bu neye dönüştü? Teröre dönüştü. Hamdolsun şu 15 yıl içerisinde ciddi manada üniversitelerimizde böyle bir rahatsızlık görmüyoruz. Ama bunun ne kenarından, ne uzağından asla geçilmemesi lazım. Üniversitelerimiz bizim huzur mekânlarımız olması lazım. Oralarda kalemlerin konuşması lazım, oralarda tamamen bilgisayarın konuşması lazım. Oralarda sadece laptopların konuşması lazım, onlarla yarışmak lazım. Ama zaman zaman maalesef bunlar çok farklı bir konuma doğru yerleşti veya yürüdü.

Bakınız Selçuklu’yu yıkılışa götüren Haşhaşi dalgası bir yanıyla cehalet, bir yanıyla vahşet kokuyordu. Bugün de Türkiye benzer saldırılarla karşı karşıyadır. FETÖ dediğimiz ihanet çetesi, etkisine aldığı insanların zihinlerini örgüte karşı kayıtsız-şartsız bir itaat duygusuyla çökertirken, gerektiğinde 15 Temmuz’da olduğu gibi en acımasız vahşetlere de yöneltebilmiştir. Ülkesine, milletine ve insanlığa hizmet etmek yerine, zihnini ve yüreğini Amerika’da yaşayan bir şarlatana adayan mankurtlardan bilim adamı da olmaz, Müslüman da olmaz.

Saygıdeğer hocalarım, sevgili gençler;

Unutmayın, alim olmak başka bir şeydir, arif olmak başka bir şeydir. Alim olabilirsin, ama arif olamazsın. Arif, irtifa makamıdır. Alim ve arif olduğun zaman, o bambaşka bir zenginliktir. İrfanla yoğrulmamış ilim nasıl bizi kalpsiz beyinlerin tasallutuna maruz bırakırsa, İslam’ın temiz ve pak mayasıyla yoğrulmamış körü körüne inanç da işte bu tür sapkınlıkların aracı haline dönüşür. Bize lazım olan dinimizin emrettiği şekilde gönül süzgecinden geçirilerek o damıtılmış bilgidir, yani hikmettir. Hep duamız şu olsun: ‘Ya Rab, bizi bilgi ve hikmetle zenginleştir.’ Çünkü hikmetsiz bilgi adeta yok mesabesindedir. Ama hikmetle zenginleştirilmiş bilgi insanı güçlü kılar.

Her kim ‘İslam terakkiye manidir’ diyorsa, bilin ki o hikmetten nasibini almamış bir nadandır. Çünkü karşısına İslam’ın terakkiyi emrettiğini ifade eden ne kadar ayet, ne kadar hadis, ne kadar örnek koyarsak koyalım bunların fikirleri değişmez. Çünkü bu anlayışın derdi müzakere değil, mübahase değil, selamlama değil, bunların tek gayesi kurdukları tuzaklara çekebildikleri kadar insanı çekebilmektir. Ne olduğunu, kim olduğunu, nereden geldiğini, nerede bulunduğunu, nereye gittiğini bilmeyen insanlar bu tuzaklara düşebilir. Ama biz düşmedik ve düşmeyeceğiz. Hele hele bir Boğaziçilinin böyle bir tuzağa düşmesine asla gönlüm razı gelmez.

Bakınız Rabbimiz bize Kur’an-ı Kerim’de defalarca ne buyuruyor: ‘Akletmez misiniz, düşünmez misiniz?’ Yaklaşık 700 civarında ayette Allah bize böyle hitap ediyor. Bu, defalarca yapılan bu uyarı çok ama çok önemli… Herhalde bunlar boşuna sorulmuyor. Eğer birileri gelip karşımıza ‘sen düşünme, sen akletme, sen muhakeme yapma, sen sadece söyleneni yerine getir gerisine karışma’ diyorsa, bilin ki orada bir şeytanlık vardır. Şu anda Pensilvanya olayı böyle değil mi? Şimdi orada bir murakabe var mı? Orada bir hakikaten değerlendirme, sorgulama, böyle bir şey var mı? Ne diyor oraya tabi olanlar? ‘O dediyse doğrudur.’ Burada hocalarım var beni bağışlasınlar, mesela bir tane profesör müsveddesi var, aynen tweet’inde şu ifadeyi kullanıyor Pensilvanya için: ‘O bize şah damarından daha yakın’ diyor. Ama profesör ha. Allah’ın ayetinde bize şah damarından yakın olan sadece Allah’tır, Allah’tan başkası yoktur. Dolayısıyla bu ifade nedir? Bu ifade şirktir şirk, Allah’a ortak koşmaktır, sen bunu nasıl söylersin? O kim, şarlatanın teki, sen nasıl bu ifadeyi böyle kullanırsın? Bu İslami bir yöntem değildir, bu İslami bir kavrayış değildir. Bilimsel bir yöntem de hiç değildir. Uzun süredir işte bu şekilde inancımıza ters, fıtratımıza ters, ilmimize ters bir dayatmayla karşı karşıyayız. Hamdolsun milletimiz tarihinden tevarüs ettiği irfanıyla, sezgisiyle bu çarpıklığın farkına varmıştır. Artık her yerde, her mahfilde, her dost sohbetinde bu sorgulamaların yapıldığını görüyorum, duyuyorum; bundan ayrıca mutluyum.

15 Temmuz direnişi işte bu sorgulamanın bir neticesidir. Eğer bu sorgulamayı benim milletim, benim halkım o günün gecesinde yapmamış olsaydı, Allah aşkına soruyorum F16’ların altına yatar mıydı, o helikopterlerin altına yatar mıydı? Ve üzerine gelen tankların, topların altına kendini atar mıydı? Ama onlar o sorgulamayı yaptılar ve ondan sonra tek şeye kendilerini hedeflediler; ‘bizim için tek çıkış yolu şehadettir’ dediler. Evet, ‘mesele vatan olduktan sonra, mesele millet olduktan sonra gerisi teferruattır’ dedi ve şehadete yürüdüler. Ve 15 Temmuz direnişi başlı başına bu ferasetle gerçekleştirilen bir şahlanıştır, bir uyanıştır, bir özüne dönüştür. Bu silkinişe kendimizle birlikte tüm kardeşlerimizin, tüm insanlığın ihtiyacı vardır.

Türk milleti olarak bin yıldır hep yaptığımız gibi inşallah bu sürecin de öncüsü olacağız. Avrupa’nın ortalarından Afrika’nın derinliklerine kadar ulaşan devletimizin yıkılışını Çanakkale’de, Kut’ül Ammare’de, Medine Müdafaasında, Kafkas Harekâtında yaptığımız büyük fedakârlıklarla durdurabilmiştik. Biliyorsunuz Sarıkamış’ın evet 103. yıldönümü. Sarıkamış’taki şehitlerimize Allah’tan rahmet diliyorum. Benim dedem de Sarıkamış’ta şehit oldu. Ve bugünkü gibi onların postalları, bugünkü gibi miflonlu giyecekleri yoktu. Ve onlar o karda-kışta sonra dedemlerin öğrendiği kadarıyla ‘tüfeğine sarılı olarak dondu kaldı’ dediler. Bakınız, neler çekmişiz, işte Kafkas müdafaasında bu milletin evlatları neler çekmiş. Şimdi birileri nelerin peşinde koşuyor, neler yapmaya çalışıyor?

Ama artık devran değişti, yutmayacağız, gereği neyse gerektiği yerde yapacağız. Milyonlarca insanımızın canı, malı geleceği pahasına elde ettiğimiz hamdolsun bu sonuç artık bize yeterli gelmiyor. Şimdi gün yeniden ayağa kalkma, yeniden yükselişe geçme günüdür. Gittiğimiz her yerde kalbini bize açmış, umudunu bize bağlamış yüz milyonlarca kardeşimizi gördükçe bu inancımız daha da güçleniyor.

Göreve geldiğimizde savunma sanayinde bizim yerli olarak üretimimiz yüzde 15’ti, fakat şu anda bizim savunma sanayinde yerli üretimimiz yüzde 65’e çıktı. Daha fazla olacak mı? Olacak. Hadi bakalım, Boğaziçi’nin elektrik-elektronikçileri, makinecileri bir an önce, bir an önce… Bakınız içinizden çıkanların bir kısmının nasıl artık devreye girdiğini biliyorum, görüyorum. Artık içinizden çıkıp da bugün silahlı-silahsız insansız hava aracı üretenleri de biliyorum.

Ben Amerika’nın kapısına dayandığım zaman bana verdikleri cevap hep şuydu: ‘Kongre izin vermiyor’ veya ‘bugün git yarın gel’; hep bunu söylediler. Ama istedikleri yerlere veriyorlardı. Sen Türkiye’sin, vermiyordu. Ama şimdi bizim artık onlara ihtiyacımız yok, şimdi kendi ihtiyacımızı kendimiz karşılıyoruz. Ve onlardan geri de değiliz ha, onu da söyleyeyim. Şu anda 32 bin fite kadar çıkabilen bizim silahlı-silahsız hamdolsun İHA’larımız var, SİHA’larımız var. Ve 28 saat artık havada kalabilen bu tür bizim unsurlarımız var. Terörle mücadeleyi nasıl veriyoruz? Böyle veriyoruz işte ve bu da birilerini rahatsız ediyor tabii ki.

Ama bu mücadele aynen devam edecek. Ve açık söylüyorum; şahlanışın birinci şartı imansa, yürekse, ikinci şartı da bunun somut çıktılarını ortaya koyacak bilimdir, bilimsel zihniyettir, bilim kuruluşlarıdır. İşte bunlar da sizlersiniz. Bunun için üniversitelerimizi 2023 hedeflerimizin de, 2053 ve 2071 vizyonumuzun da en önemli taşıyıcıları, en önemli güç kaynakları olarak görüyoruz.

Boğaziçi Üniversitemiz tarihi ve birikimiyle bu sürece önderlik edebilecek potansiyele sahiptir. Boğaziçi Üniversiteliler dernek olarak da desteği ve katkısıyla ben bunu başarabileceğinize inanıyorum.

Ve bu duygularla bir kez daha Derneğimizin Genel Kurulunun hayırlara vesile olmasını diliyorum. Kuruluşundan bugüne öğretim üyesi, öğrenci ve mezun olarak üniversitemizin gelişmesine katkı veren herkese şükranlarımı sunuyorum. Hepinizi sevgiyle, saygıyla selamlıyorum.

Değerli milletvekili arkadaşlarım,

Kıymetli misafirler,

Hanımefendiler, beyefendiler;

Sizleri en kalbi duygularımla, hasretle, muhabbetle selamlıyorum. AK Parti Türkiye Büyük Millet Meclisi Grup Toplantısının partimiz ve ülkemiz için hayırlara vesile olmasını Rabbimden niyaz ediyorum. Sizlere Meclis çalışmalarında başarılı ve verimli bir hafta geçirmenizi temenni ediyorum.

Zorlu bütçe maratonundaki gayretiniz, sabrınız ve dirayetiniz için her birinize ayrı ayrı şükranlarımı sunuyorum.

Grup toplantımızda bir araya gelemediğimiz yaklaşık 1 aylık zamanda 6 ayrı il kongremize iştirak ederek teşkilatlarımızla ve vatandaşlarımızla bir araya geldik. Bugüne kadar katıldığımız ilk kongrelerinin sayısı 15’i buldu. Aynı şekilde Sayın Başbakanımız da yine farklı illerde kongrelere katıldı. İnşallah bu hafta sonu da Elazığ, Bingöl, Tokat ve Yozgat il kongrelerimizde kardeşlerimizle kucaklaşacağız.

Büyükşehirlerimizin il kongrelerini sona bıraktık, onları da tamamladıktan sonra bu yılın Eylül ayı gibi planladığımız büyük kongremiz için hazır hale gelmiş olacağız. Böylece mahalli seçimler ile ardından yapılacak milletvekili ve Cumhurbaşkanlığı seçimlerine teşkilatlarımızı büyük ölçüde yenilemiş olarak, mücadelemizi ve heyecanımızı tazelemiş olarak inşallah gireceğiz.

Değerli arkadaşlar;

Bugüne kadar katıldığım il kongrelerimizde gerek dışarıda toplanan vatandaşlarımızın ilgisini ve coşkusunu, gerekse salondaki partililerimizin heyecanını gayet iyi gördüm. Özellikle 2015 yılındaki seçimlerle mukayese edilemeyecek oranda büyük bir coşku ve heyecan göze çarpıyor. En çok da Doğu ve Güneydoğu bölgelerimizdeki illerimizde gördüğüm samimi ilgiden memnuniyet duydum. Bölücü terör örgütünün baskısı kalktıkça buralardaki kardeşlerimizle olan gönül bağımızın yeniden güçlenmeye başladığı açıkça görülüyor. Bunu sadece bir başlangıç olarak kabul etmeli. Terörle mücadeleden taviz vermeden hizmet ve siyaset alanında da daha çok çalışarak vatandaşlarımızın gönlünde zirveye çıkmalıyız. Çukur eylemleri, 16 Nisan halk oylaması ve Kuzey Irak’taki gelişmeler karşısında gösterdikleri sağlam duruş, bu bölgelerimizdeki kardeşlerimizin ortak geleceğimiz konusundaki samimiyetlerimizin ifadesidir.

Şimdi sıra bölücü örgütün Suriye terör koridoru oluşturma projesini tamamen çökertmeye gelmiştir. Fırat Kalkanı Harekâtıyla attığımız adımı Afrin ve Münbiç’te devam ettirerek, ardından da tüm sınır boylarını güvene ve huzura kavuşturarak bu süreci inşallah tamamlayacağız. Bu süreçte bölgedeki kardeşlerimizin daha güçlü desteğine ihtiyacımız var. Geçmişte attığımız adımları çok daha ileriye taşıyacak bir çalışmayı hep birlikte ortaya koymamız gerekiyor.

Diğer taraftan teşkilatlarımızda ve belediyelerimizde hayata geçirdiğimiz, halen de süren değişim sürecinin milletimiz tarafından çok müspet karşılandığını görüyorum. Bu durum partimizin milletimizle arasındaki ilişkiyi daha da güçlü hale getirmesi gerektiğine işaret ediyor. Geçmişte ülkeyi yönetmiş olup da sonradan tarihin tozlu sayfaları arasında kaybolan partilerin ortak özelliği milletten uzaklaştıklarının farkına varamamalarıdır. Bunun sebebi de, enerjinin ve zamanın, içe dönük mücadelelerde kullanılıyor olmasıdır. AK Parti asla böyle bir hataya düşmedi, düşmeyecek. Bizim gücümüz birliğimizden ve milletimizle olan bağlarımızı sıkı tutmamızdan geliyor. Bu iki unsura zarar verecek hiçbir davranışı, hiçbir tutumu, hiçbir sözü atfetmemiz söz konusu olamaz.

Aynı şekilde geçmişte partimiz çatısı altında olup da bugün dışarıda başka havalarda gezen hiç kimsenin partimizle, hareketimizle ilgili söz söylemeye hakkı yoktur. Herkes ağzını açmadan önce nerede bulunduğuna, kimlerle aynı safa geçtiğine dikkat etmelidir. Kem âlât ile kemalât olmaz. Bunlar AK Parti olarak milletimizle birlikte son 3-4 yıldır verdiğimiz hayati mücadelede en küçük bir desteklerini görmediğimiz, hatta çoğu defa karşı saflarda siluetleri beliren kişilerdir. Dünyada neler oluyor, ülkemizde neler oluyor, bununla ilgili bir sesiniz çıkmayacak, bu ülkede bir evet-hayır referandumu yapılıyor ve partimiz burada ‘evet’ başlığını böyle atıyor; ama bakıyorsunuz birileri de ‘hayır’ için kampanya yürütüyor kulislerde, şurada-burada ve şimdi de kendilerinde söz hakkı görüyorlar. Kusura bakmasınlar, bu birlikteliği, bu beraberliği, bu dayanışmayı zedeleyenler bilsinler ki artık bu kervanın samimi yolcuları değildir.

Biz bu yola çıkarken ahdederek çıktık. Ve bu yola bu akitleşmeyle, bu ahitle çıkarken de şunu bir defa çok iyi bilmemiz lazım: Sadakatin aslolan bir kavram olduğunu bilerek çıktık. Ama bu trenden düşenler kusura bakmasınlar, düştükleri yerde kalırlar, ama bu da yoluna devam eder. Bu süreçte bize düşen, kendi içimizi sağlam tutmak. Hedeflerimizden uzaklaşmamak, geçmişteki hatalardan uzak durmaktır. Meclis Grubumuz başta olmak üzere tüm teşkilatlarımızın bu konuda anlayış ve güç birliği içinde olduklarını görmekten memnuniyet duyuyorum. Kendilerine biçilen tek misyonun AK Parti’ye ve şahsımıza zarar vermek olduğunu göremeyecek kadar hırslarının esiri olanların hükmünü milletimiz zaten veriyor.

Kardeşlerim;

Siz hiç merak etmeyin, Türkiye’nin istiklali ve istikbali için hayatını ortaya koyarak çalışanlarla dikensiz bahçelerde kendi ikbali için yollara düşenlerin farkını milletimiz çok iyi biliyor.

Sevgili kardeşlerim;

Son grup toplantımızdan bugüne kadar gündemimizdeki en önemli meselelerden biri de malum Kudüs’tü. Amerika’nın Kudüs’ü İsrail’in başkenti olarak tanıma kararının belli olmasının hemen ardından başlattığımız yoğun diplomasi trafiğini, bunu açıklamamızın resmen yapılmasıyla birlikte hızla bir çalışma başlattık. İstanbul’da 13 Aralık’ta topladığımız İslam İşbirliği Teşkilatı Olağanüstü Zirvesi, İslam dünyasının uzun zamandır ilk defa bir konu etrafında güçlü bir şekilde kenetlenmesine vesile oldu. Elbette ikircikli davranan kimi ülkeler var, hepsini de biliyoruz. Ama genel görüntü geleceğimiz açısından ümit vericidir.

Kırmızıçizgimiz olarak ilan ettiğimiz Kudüs’ün, Müslümanlar açısından taşıdığı değerin ve bu konuda göze alınabilecek fedakârlıkların boyutunun bazı devletler tarafından anlaşılamadığı görülüyor. İstanbul’daki zirvenin ardından konuyu Birleşmiş Milletler platformlarında da sıkı bir şekilde takip ederek Kudüs’ün dünya gündeminin en üst sırasına çıkmasını sağladık. Rabbimiz, “Sizin şer bildiklerinizden hayır, hayır bildiklerinizde şer olabilir” buyuruyor. Kudüs meselesinin de bu ilahi takdire uygun şekilde Müslümanlar için hayra tebdil olacağına yürekten inanıyoruz.

Bir süredir sadece düşlerimizde görmekle yetindiğimiz Kudüs’ü ve Harem-i Şerifi, kollarımızla ve kalbimizle kucaklayacağımız günler inşallah uzak değildir. Bunun birinci şartı ise, önce Türk milleti olarak bizim kendi aramızdaki birliğimizi, beraberliğimizi, kardeşliğimizi güçlendirmemiz; ardından da tüm İslam dünyasının aynı feraseti gösterebilmesidir. Kudüs’ün Hazreti Ömer’den sonraki ikinci fatihi Selahaddin Eyyubi, “Dostlarıyla uğraşanlar düşmanlarını yenemez” diyor. Evet, bizim dostlarımızla kenetlenip tüm gücümüzü ve zamanımızı düşmanlarımızla olan mücadelemize hasretme vaktimiz çoktan gelmiştir.

Biz bunları söyleyince birileri hemen çıkıp bizi ayrımcılıkla, ötekileştirmeyle, çoğulculuğa aykırı hareket etmekle suçluyor. Halbuki daha önceki gün İstanbul’da Bulgar cemaatinin ülkemiz tarafından restore edilen meşhur Demir Kilisesi’nin açılış törenini gerçekleştirdik. Gerek Bulgaristan Başbakanı, Başbakanımız ve farklı dinlerin Türkiye’deki ve yurt dışındaki dini liderleri bu açılış törenine katıldılar.

Sadece bu kadar da değil, hükümetlerimiz döneminde kilise, şapel, sinagog ve havra olarak 14 eseri restore ederek diğer dinlerin mensuplarının hizmetine sunduk. İşte şimdi Trabzon’da Sümela Manastırı da aynen restore edilmeye devam ediyor. Eğer bizim ayrımcılık yapmak gibi bir niyetimiz olsa, bu işlere niye girelim? Öyle ya, kimse bizi bunlara mecbur bırakmıyor. Bütün bu hizmetler inanç ve ibadet özgürlüğü konusundaki samimi duruşumuzun ürünleridir. Bizim teröre bulaşmamış, milletimizin birliğini, vatanımızın bütünlüğünü hedef almayan her türlü inanca, düşünceye kesinlikle saygımız vardır.

Nitekim biz Kudüs’te sadece Müslümanların değil, aynı zamanda her mezhepten Hıristiyanların da haklarını savunuyoruz. Ecdadımız Hıristiyan mezheplerinin her birine Kudüs’te kilise kurma ve faaliyet yürütme izni vermiştir. Asırlar boyunca ecdadımız barışı, huzuru bozmamak, diğer dinlerinin mensuplarını rahatsız etmemek şartıyla Kudüs’te kimsenin ibadetine karışmamıştır, hepsini de güvence altına almıştır; biz böyle bir ecdadın torunlarıyız.

Kardeşlerim;

Bütün bunlara karşılık Osmanlı’nın elinden çıktığı günden beri Kudüs’te ne huzur vardır, ne de barış vardır. Hele hele İsrail’in kuruluşundan itibaren bölgede uygulanan devlet terörü insan hakları ihlallerinin zirvesidir. Batı ülkelerinin, özellikle de Amerika’nın himayesi altındaki İsrail’in şımarıklıkları bölgeyle birlikte tüm dünyayı bir felakete doğru sürüklemektedir. Böyle bir zulmün ilanihaye sürmesi ve karşılıksız kalması mümkün değildir. Biz tüm samimi dostlarımıza bu ikazı yapıyoruz. Çok geç olmadan bölgede adil ve sürdürülebilir bir düzenin kurulması en büyük temennimizdir. Bu çerçevede sonuna kadar Filistinli kardeşlerimizin yanında olmaya, onların haklarını, hukuklarını korumaya devam edeceğiz. Türkiye, İslam dünyası ve insanlık olarak Kudüs imtihanını başarıyla vermek mecburiyetinde olduğumuza inanıyoruz.

Değerli arkadaşlar;

Yılın son haftası yaptığımız Sudan, Çad, Tunus ziyaretleriyle geçtiğimiz Cuma günü gerçekleştirdiğimiz Fransa programı çok yönlü dış politika anlayışımızın somut müşahhas birer örneğidir. Geçmişte Türkiye çok uzun bir dönem boyunca adeta tek yönlü, tek boyutlu ve maalesef bağımlı bir dış politika izlemeye mecbur bırakılmıştır. AK Parti Hükümetleri döneminde kardeş coğrafyalardan başlayarak dünyanın tamamına yayılan bir açılım projesini biz hayata geçirdik. Hemen yanı başımızdaki Ortadoğu ülkeleriyle yıllarca küllenmiş, ihmal edilmiş, hatta kasıtlı olarak sabote edilmiş ilişkilerimizi düzeltmek için yoğun çaba harcadık, hamdolsun çok güzel neticeler de aldık.

Suriye ve Irak’ta yaşanan istikrarsızlıklar bizi hedeflerimizin gerisine düşürmüş olsa da, bu bölgeyle toplumlar zemininde güçlü bir kucaklaşma yaşadığımızı kimse inkar edemez. Balkanlar, Kafkasya ve Orta Asya coğrafyası hem tarihi, hem insani olarak zaten ayrılmaz bir parçamızdır. Bu geniş coğrafyada ecdat yadigarı maddi, manevi tüm hatıralara sahip çıkarak, kardeşlik hukukumuzu canlandırdık, güçlendirdik. Güney Amerika’dan Doğu Avrupa’ya kadar bu anlayışla ayak basmadık yer bırakmıyoruz. Tabii bu fotoğrafta Afrika’nın ayrı bir yeri var, çünkü Afrika herkes tarafından ittifakla kabul edildiği üzere 3’üncü binyılın yıldızı olacak kıtadır.

Maalesef Afrika, Türkiye olarak yıllarca ihmal ettiğimiz, adeta Batılı sömürgecilerin kanlı pençelerine terk ettiğimiz bir coğrafyaydı. Bu kıtadaki büyükelçiliklerimizin sayısı neydi biliyor musunuz? 12. Fakat şimdi biz 2005 yılını Afrika yılı ilan ettik, Afrika yılı ilan ettikten sonra yoğun bir çalışmaya başladık ve şu anda Afrika’daki büyükelçilik sayımız 41 oldu. Hedef, Afrika’da büyükelçiliğimizin olmadığı ülke inşallah bırakmayacağız.

Türk Hava Yollarımızın kıta genelinde 51 noktaya uçuş yapmasını sağlayarak yepyeni bir döneminin kapılarını araladık. Dikkat edin, Son ziyaretimizde bir kez daha gördük ki, biz Afrika’ya doğru bir adım atığımızda onlar bize adeta koşarak geliyor. Sudan Meclisinde, Hartum Üniversitesinde, sokaklarda şahit olduğumuz coşku, aynı şekilde Çad ve Tunus’ta gördüğümüz manzaralar bize bu gerçekleri tekrar tekrar hatırlatıyor. Caddelerde, sağ-sol, her taraf ellerinde Türk Bayraklarıyla birlikte bizleri karşılayan Afrikalı, Çadlı, Tunuslu kardeşlerimizle doluydu, heyecan çok çok farklıydı, coşku hakeza öyle. Çünkü kalpler bir vurdukça bakıyorsunuz her şey değişiyor. İşte bunları bırakmayacağız, bunları takip edeceğiz ve bunların üzerine üzerine gidip muhabbet sofralarımızı inşallah zenginleştireceğiz.

Fransa’ya gittiğimizde de oradaki vatandaşlarımızın ve Türkiye’de yatırımları olan güçlü kuruluşların temsilcileriyle de biraraya geldik. Ve onlarla yaptığımız samimi görüşmelerle de Türkiye-Fransa arasındaki ilişkilerin geleceğe yönelik olumlu neticelerinin inşallah adımlarını attık. Tüm bu hadiseler bize sorumluluğumuzun ne kadar büyük; ama aynı zamanda önümüzdeki ufkun da ne kadar geniş, ne kadar bereketli olduğunu gösteriyor. Demek ki durmak yok, yola devam…

Türkiye’nin imkânlarını, enerjisini ve zamanını teksif etmesi gereken yerler işte buralar. İnşallah şimdi önümüzde Latin Amerika ülkeleri var, inşallah oralara da gideceğiz. Yani biz bir kapalı iç politikayla dünyada yer edinmeyeceğiz. Tam aksine, çok ciddi bir açılım politikasıyla dünyaya inşallah yayılacağız.

Türkiye’yi bir yandan terör örgütlerinin saldırılarıyla, bir yandan ikili ve uluslararası ilişkilerdeki oyunlarla, bir yandan ekonomik kumpaslarla dize getirmek isteyenlerin asıl amacı, bizi işte bu vizyondan uzaklaştırmaktır. Onun için her fırsatta ne diyorum? Biz hem üzerimize salınan terör örgütlerini tepeleriz, hem sahada ve masada iddialarımızı ortaya koyarız, hem ekonomimize sahip çıkarız, hem de asıl hedeflerimizi muhafaza ederiz.

Değerli kardeşlerim;
Bakın burada bir konunun üzerinde hassasiyetle durmam gerekiyor; 15 Temmuz darbe girişimini ülkemizde başaramayanlar şimdi farklı darbe girişimlerinin arayışı içerisindeler. Değerli kardeşlerim, bunu da özellikle buradan ifade etmem gerekir; şu anda Amerika’daki malum dava işte bir siyasi içerikli darbe girişiminin adresidir. Ve bu öyle sureta atılmış bir adım veya yapılmakta olan bir dava değildir. Türkiye’yi güya kendilerine göre ekonomik noktada sıkıştırmak, güya kendilerine göre FETÖ terör örgütüyle, CIA ile öbür tarafta FBI ile sıkıştırmak suretiyle Türkiye’ye kendilerine göre bir sıkıştırma operasyonudur. Fakat bu da tutmayacak, bunu da başaramayacaklar.

Kardeşlerim;

Hep bir şey söylüyorum, şunu herkesin iyi bilmesi lazım: Türkiye bir kabile devleti değildir, bunu bilmeleri lazım. Ve biz istiklal mücadelemizi, küllerimizden yoğrularak ayağa kalktık, böyle verdik, böyle kazandık. Şu anda Türkiye’nin son 15 yılda geldiği yer birilerini rahatsız ediyor tabii ve bir kıskançlıktır gidiyor. Ama çatlasanız da, patlasanız da biz bu yolda kararlılıkla yürüyeceğiz. Zaten bizim stratejik ortak olarak bildiğimiz dostlar bizim sınırımızda, 911 kilometre Suriye sınırında, 350 kilometre Irak sınırında kalkıp da terör örgütlerine her türlü ağır-hafif silah desteğini veriyorlarsa, biz kendileriyle neyi konuşacağız? Ve hep söylüyorum, 4 bin tır dolusu bakıyorsunuz zırhlı taşıyıcılar, tank, top vesaire bu tür silahlar... Kime veriliyor bunlar? Terör örgütüne. Defalarca uyarmamıza rağmen en ufak bir geri adım var mı? Yok. Ondan sonra kalkıp bakıyorsunuz bize nasihat çekmeye yelteniyorlar. O nasihati kendinize saklayın. Yani biz bu konuda samimiyet ararız, dürüstlük ararız. Eğer bu samimiyet yoksa, bu dürüstlük yoksa, daha önce de söylediğim gibi biz göbeğimizi kendimiz kestik ve kesmeye devam ederiz.

Kardeşlerim;

Eğer bugüne kadar sadece bize çizilen sınırların içine mahkum olup kalsaydık, ne 863 milyar dolar milli gelire ulaşırdık, ne bunca yatırımı yapabilirdik, ne de 2023 hedeflerimiz olurdu. Bugünlere yüreğimizle, bileğimizle, aklımızla mücadele ederek geldik. İşte şurada son 10 yılda bakıyorsunuz dünyada sükse yapan yatırımlar arasında Türkiye’nin yatırımları yer alıyor. İşte bir taraftan Yavuz Sultan Selim Köprüsü bakıyorsunuz yerini alıyor, Osman Gazi Köprüsü aynı şekilde orada yerini alıyor. Bütün bunlar sükse yapan yatırımlar. Öbür tarafta Marmaray aynı şekilde, öbür tarafta Avrasya Tüneli aynı şekilde. Ve inşallah şimdi temeli atılan 18 Mart Çanakkale Köprüsü de yine bunların içerisinde yerini alıyor. Ve inşallah bir diğer adım tabii ki Kanal İstanbul Projesi de inşallah bu yıl içerisinde onun da ihalesi yapılacak ve o da dünyada adından bahsettirecek en önemli yatırımlardan bir tanesi olacak.

Kardeşlerim;

Bugün Sarıkamış Harekatının sona erişinin 103. yıldönümü. Herkes Sarıkamış’ı askerlerimizin yaşadıkları facialara bakarak bir yenilgi, bir ricat sanır. Halbuki Sarıkamış bir zaferdir. Kahraman askerlerimiz tüm zorluklara ve eksikliklere rağmen Doğu Anadolu illerimizi işgal eden Rus kuvvetlerini pek çok yerde geri püskürtmüştür. Daha büyük ve kati bir zafer için olumsuz kış şartlarına rağmen Sarıkamış Dağlarında harekata devam eden ordumuz düşmana değil tabiata yenik düşmüştür.

“Sarıkamış üstünde kar,

Kar altında Mehmet’im yatar.

Gülüm donmuş kara dönmüş,

Gören sanmış yârini sarar.”

Evet, bizim askerimiz, bizim milletimiz vatanının her karış toprağına, hangi şart altında olursa olsun yârini sarar gibi sarılmış, sahip çıkmıştır. Ve bu harekatta bizim askerlerimizin büyük bölümünü soğuğa kurban verdik, ama Rus ordusunun 30 bini aşkın kayıplarının tamamı cephede yaşanmıştır. Neticede Sarıkamış’ın hükmünü verecek olan tarihtir. Köyümüzden bazı büyüklerimiz Sarıkamış’tan dönünce şehit merhum dedemle ilgili de ‘tüfeğe sarılarak donduğunu gördüm’ diyor. Şimdi resimleri görüyoruz işte, bakıyorsunuz tüfeklerine sarılmış olarak şehit olmuş orada binlerce Mehmet’imiz var, Allah rahmet etsin. Bize yaşadıklarımızdan ders almak, doğru olanları sürdürmek, eksikleri tamamlamak, hataları düzeltmek düşüyor. İşte ben de bu vesileyle gerek merhum dedemin de aralarında bulunduğu tüm Sarıkamış şehitlerimize bir kez daha Allah’tan rahmet diliyorum.

Ülkemiz asırlar boyunca Sarıkamış’ta olduğu gibi binlerce kahramanın canları pahasına verdikleri mücadeleyle kurulmuş, korunmuş, yükseltilmiş ve bugünlere ulaşmıştır. Türkiye’nin terör örgütlerine karşı verdiği mücadelenin Suriye ve Irak’taki gelişmeler karşısında sergilediği kararlılığın Sarıkamış’tan, Çanakkale’den, Medine Müdafaasından, Kut’ül Amare’den, Dumlupınar’dan bir farkı yoktur. Dün niçin ve hangi inançla o kavgaları vermişsek, bugün de aynı sebeple ve aynı imanla bu mücadeleye devam ediyoruz. 15 Temmuz işte bu kararlılığın en bariz örneklerinden biridir.

İçeride ve dışarıda birilerinin Türkiye’nin terörle mücadelesini, darbe girişimleri karşısındaki cesur duruşunu, bölgedeki gelişmeler hususundaki tavrını itibarsızlaştırmaya çalışması boşuna değildir. Dün bize bu coğrafyadaki Selçuklu ve Osmanlı gibi iki çınarla kurduğumuz tarihin en görkemli devletlerini unutturmaya çalışanlar da bunlardır. Milletimizi inancından, kültüründen, tarihinden, değerlendiren uzaklaştırarak mankurtlaştırmaya çalışanlar da aynı yolun yolcularıdır.

Bugün Tayyip Erdoğan’a ve AK Parti’ye yönelik saldırılar sanıyor musunuz ki şahsımıza ve partimizedir. Bu saldırıların hedefi, bizlerin nezdinde 80 milyon nüfusu, 780 bin kilometrekare toprağıyla Türkiye’dir. Tabii Türkiye’yi de sadece Türkiye olarak görmek yanlıştır. Türkiye demek, Avrupa’nın ortalarından, Afrika’nın derinliklerine kadar koskoca bir coğrafyada yaşayan yüzlerce milyon kardeşimizin göğsünde çarpan kalbi, geleceğe dair tüm umutları demektir. Türkiye demek, İslam dünyasında yaşayan 1,7 milyar insanın semaya açılan elleri, dillerden eksik olmayan duaları demektir. Türkiye demek, hangi inanca, hangi meşrebe, hangi kökene, hangi coğrafyaya mensup olursa olsun tüm mazlumların, mağdurların ihtiyaç duyduklarında kendilerine uzanacağını bildikleri şefkat eli demektir.

Başkaları Ortadoğulu sığınmacılara, Afrikalı gariplere, Asyalı mazlumlara doğal zenginlikleri varsa sömürülecek bir meta, yoksa hemen kurtulunması gereken bir yük olarak bakabilir. Bizim böyle bir hakkımız da, böyle bir niyetimiz de asla söz konusu olamaz. Çünkü biz tüm insanları eşrefi mahlukat olarak görüyoruz. Kendi refahını ve geleceğini başka insanların gözyaşı ve kanı üzerinde inşa edenler, bir gün mutlaka kurdukları zulüm düzeninin çarkları arasında un ufak olup gideceklerdir. Fakat emin olun ki, biz hep burada olacağız, hem de daha güçlü bir şekilde burada olacağız.

Değerli arkadaşlar;

Bugün ilk grup toplantımızı yaptığımız 2018 çok iyi değerlendirmemiz gereken bir yıl. Tabii ben bu vesileyle Münir Özkul Beyefendiye, ünlü sanatçımıza tekrar Allah’tan rahmet diliyorum. Aynı şekilde Aydın Beye de Allah’tan rahmet diliyorum. Ve ölüm hepimiz için mukadder, nerede ne zaman, nasıl geleceği belli değil. Hepimize ne yakın, ne uzak, olaya böyle bakacağız. Onun için, öncelikle ailelerine, tüm sanatseverlerimize, milletimize başsağlığı diliyorum.

Türkiye’nin son yıllarda yaşadığı hadiselerin amacı, artık hiçbir şüpheye yer bırakmayacak şekilde ortaya çıkmıştır. Milletimizi parçalamak ve ülkemizi bölmek isteyenlere karşı adeta yeni bir istiklal savaşı veriyoruz. Bu savaşın cepheleri çok geniştir. Terör örgütlerinden ekonomiye kadar her araç bu savaşta kullanılmaktadır. Ama elhamdülillah, şu anda bizim durumumuz farklı, artık kendi imkanlarımızla, kendi silahlarımızla artık Kandil’de varız, artık Gabar’da varız, artık Tendürek’te varız, artık Beslerderesi’nde varız, varız da varız, her yerde varız.

Tabii bu grup toplantımızda özellikle gerek ana kademe, gerek Kadın Kollarımız, gerek Gençlik Kollarımız bir başka heyecanı yaşıyorlar. Anlıyorum ki, bu kongrelerle birlikte Allah’ın izniyle 2019’a Mart ve Kasım çok farklı gireceğiz.

Kardeşlerim; bu yıl cumhurbaşkanlığı hükümet sisteminin hazırlıklarını büyük ölçüde tamamlamak mecburiyetindeyiz. Tabi mevzuat, uyum çalışmaları çok çok önemli... İnşallah bunları da özellikle Milliyetçi Hareket Partisi’yle el ele vererek dayanışma içerisinde, temenni ederim ki ana muhalefet de buna katılır ve böylece bu süreci hızlandırmamız gerekiyor. Ama asıl olan yeni yönetim mimarimizin omurgasının nasıl oluşturulacağıdır. Tabi bu konuda çeşitli kanallardan yürütülen hazırlıkları süratle bir araya getirerek önümüzdeki bir asrı kucaklayacak bir yönetim modeli oluşturmakta kararlıyız.

Tabii 2019 yılında önümüzdeki ilk imtihan mahalli seçimlerdir. Mart 2019, buna hazır mısınız? Kasım 2019, Parlamento ve cumhurbaşkanlığı, hazır mısınız? Fakat kapı-kapı dolaşmaya da var mısınız? Durmak yok, yola devam. Tamam, inşallah.

Ve bu vesileyle değerli kardeşlerim, tabi bu seçimler arifesinde özellikle Sayın Bahçeli’nin yerli ve milli duruşunu özellikle vurgulamamam lazım. Ve bu yerli, milli duruşla birlikte inanıyorum ki ülkemizde bizi bölmek, bizi ayrıştırmak isteyenler bu hedeflerine ulaşamayacaklar. Çünkü bizler 7 Ağustos ruhunu yaşamakta kararlıyız, yaşamaya devam ediyoruz, devam edeceğiz.

Birileri diyor ki, ‘acaba şu ne der, bu ne der?’ Kusura bakmasınlar, ‘şu ne der, bu ne der’ değil, biz ne deriz, aslolan budur. Onun için de bizler Sayın Bahçeli’yle bir araya geliriz, ülkemizin sorunlarını da dertleşiriz, konuşuruz, uyum yasalarını vesairesini ilgili arkadaşlarla beraber onların çalışmasını yapar, inşallah geleceğe beraber yürürüz. Çünkü birlikte yapmamız gereken çok şeyler var. Milletimizin bize verdiği bir sorumluluk var, bunları da yerine getirmek bizim görevimizdir.

Değerli kardeşlerim;

Ben Sayın Bahçeli’nin dün yaptığı açıklamayı bu bakımdan çok önemli görüyorum. Kendisine şimdiden beyan ettiği şahsımıza destek kararı için şahsım, partim, milletim adına şükranlarımı sunuyorum. 2019 seçiminin yerli ve milli olanlarla, ipi başka mahfillerin elinde bulunanlar arasında geçeceği açıktır. Yabancı ülkeler başta olmak üzere FETÖ’den PKK’ya kadar tüm aktörler bu çerçevede pozisyon almaktadır. Bizim yerimiz her zamanki gibi milletimizin yanıdır. Sizlerden 2018 yılını çok iyi değerlendirmenizi bekliyoruz. Yapacağınız çalışmalarda sizlere Allah’tan kolaylıklar diliyorum.

Ve bu duygularla bir kez daha grup toplantımızın hayırlara vesile olmasını temenni ediyorum, hepinize sevgilerimi, saygılarımı sunuyorum. Kalın sağlıcakla.

Değerli misafirler,
Adalet Bakanlığı teşkilatımızın kıymetli mensupları, 
Değerli akademisyenler, hanımefendiler, beyefendiler;

Sizleri en kalbi duygularımla, muhabbetle selamlıyorum.

Adalet Şûramızın başarılarla dolu olmasını, hukuk birikimimizin zenginleşmesine, yeni adalet politikalarının oluşturulmasına katkı sağlamasını Allah’tan temenni ediyorum. 30’a yakın farklı disiplinden bilim ve alan insanının görüşleriyle, düşünceleriyle, tenkitleri ve teklifleriyle yer alacakları şûramızın hepimiz için hayırlara vesile olmasını diliyorum. Şûranın düzenlenmesinde ve oturumlarda emeği geçecek herkese şükranlarımı sunuyorum.

Değerli arkadaşlar;

Bizim medeniyetimiz adalet üzere kurulmuştur. Arapçadaki “adl”, Türkçedeki “törü” kelimeleri adalet kavramının köklerini oluşturur. Devleti yönetenlerin birinci vazifesi adaleti sağlamaktır. Nitekim yüce kitabımız Kur’an-ı Kerim’de “Allah adaleti, ihsanı ve yakınlara yardım etmeyi emreder” buyuruyor. Her Cuma bunu Cuma hutbesinde hoca efendi, hatip okur. ‘El Adl’, bu lafız Rabbimizin aynı zamanda 99 ismi celalinden bir tanesidir. Bir gün adaletle hükmetmeyi 1 yıllık nafile ibadetten üstün gören Peygamber Efendimiz (As.), “Allah adil olanları sever” buyuruyor. Hazreti Ömer’i (r.a) devlet yönetimindeki adaleti ve sorumluluk duygusuyla hatırlıyoruz. Dolayısıyla dinimizin biz inananlara yüklediği en önemli sorumluluklardan biri de; adaletle davranmaktır.

Batı ülkelerindeki özgürlük ve demokrasi arayışlarına baktığımızda hepsinin de adalet temelli olarak ortaya çıktığını ve geliştiğini görürüz. Kendi tarihimizde de adaletle davranan devlet adamlarının hayırla yad edildiğini görürüz. Kendi tarihimizde de adaletle davranan devlet adamlarının hayırla yad edildiğini görürüz. Selçuklu ve Osmanlı döneminin adalet kurumları, çağlarının çok ötesinde bir anlayışı ifade ediyordu. Eğer bugün 600 yıl çok geniş bir coğrafyada hüküm sürmüş Osmanlı ile ilgili yüzümüzü kızartacak, başımızı öne eğdirecek en küçük bir olumsuzluk yoksa bunun sebebi devletin adalet üzere yönetilmiş olmasıdır. Bugün Osmanlı’nın çekildiği coğrafyalarda yaşanan acılar, zulümler, katliamlar, insanlık suçları hep adaletsizliğin eseridir.

Tabii burada bir gerçeği altını çizerek tespit etmemiz lazım; hukuk başkadır, kanun başkadır, adalet başkadır. Adaletin tesisine hizmet etmeyen hukuk da, kanun da, toplum nezdinde hükümsüzdür. Kağıt üzerinde kalan kanunların ne anlama geldiğini en iyi siz hukukçular, hukukçularımız bilirsiniz. Ülkemizde uzun bir dönem işte böyle bir kağıt üzerinde hukuk dönemi yaşanmıştır. Şimdi sizlerle merhum Abdürrahim Karakoç’un bir dönem hepimizin hafızalarına adeta kazınan, hepimizin kendini bulduğu bir şiiri paylaşarak ne demek istediğini anlatmaya çalışacağım. Çok hoşuma gider.

 

“Gene tehir etme üç ay öteye

Bu dava dedemden kaldı hâkim beğ.

Otuz yıl da babam düştü ardına

Siz sağ olun, o da öldü hâkim beğ.

 

Kırk yıl önce, yani babam ölünce

Kadılıklar hâkimliğe dönünce

Mirasçılar tarla, takım bölünce

İrezillik beni buldu hâkim beğ.

 

Yaşım yetmiş iki, usandım gel-git

Bini buldu burada yediğim zılgıt

Eğer diyeceksen: bana ne, öl git!

Oğlumun bir oğlu oldu hâkim beğ.

 

Kabahat sizde mi, kanunlarda mı?

Şaşırdım billâhi yolu yordamı.

Kızma sözlerime, alam kadanı

Sıkıntıdan içim doldu hâkim beğ.”

 

Sıkıntıdan milletimizin içini işte böyle dolduran bir adalet işleyişine rıza gösterebilmemiz mümkün değildir. Onun için ne diyoruz? ‘Geciken adalet adalet değildir.’ Onun için de imkan bulduğumuzda hemen bu konuyu önceliklerimizin en başlarına aldık.

Değerli arkadaşlar;

Milletimizin ‘şeriatın, yani adaletin kestiği parmak acımaz ifadesi’, dikkat ediniz buradaki sınırsız teslimiyet duygusu ağır aksak işleyen hukuk sistemine değil hakiki adalete karşıdır. Bunun için gerek kanun yaparken, gerekse onu uygularken mihenk noktamızın daima adaletin tesisi olması gerektiğini bilmemiz gerekiyor.

Şöyle bir geçmişe doğru baktığımızda ne zaman adalete sıkı sıkıya sarılmışsak, o zaman yükseldiğimizi, güçlendiğimizi, huzurlu ve müreffeh bir toplum haline geldiğimizi görüyoruz. Ne zaman adalet yolundan ayrılmışsak, işte o zaman gerilemiş, zayıflamış, iç ve dış sorunların ağırlığı altında ezilmişizdir.

Bunun için 2001 yılında arkadaşlarımızla biraraya gelip yeni bir siyasi hareket kurmak istediğimizde ismi için hiç tereddüt etmeden seçtiğimiz mefhumların en başında adalet geliyordu. Yaptığımız gözlemler ve araştırmalar sonucunda milletimizin adalet ve kalkınmaya olan hasretini gördüğümüz için partimizin adını Adalet ve Kalkınma Partisi olarak belirledik. Ve 42 bin denek üzerinde 81 vilayette kamuoyu araştırmasını yaptık ve bu isimde karar kıldık. AK Parti kısaltmasıyla da bu iki kavramı adeta taçlandırdık. Hükümete gelir gelmez de ‘ülkemizi dört temel taş üzerinde yükselteceğiz’ dedik; eğitim, sağlık, adalet, emniyet…

Bununla birlikte adalet ile zulüm arasındaki ince çizginin adaletin tesisini fevkalade zorlaştıran bir husus olduğunu da biliyoruz. Örneğin, bir çiçeği, bir ağacı sularken adalet üzere hareket ederken aynı suyu bir dikene vermek zulüm yoluna sapmak demektir. Konfüçyüs, “Adalet kutup yıldızı gibi yerinde durur ve geri kalan her şey onun etrafında döner” diyor. Bunun için bizim ülkemizin adalet kurumlarının duvarlarında aslıyla “El-'adlü esâsü'l-mülk” yazar, yani adalet mülkün temelidir. Az önce de ifade edildi, o tabii mal, mülk anlamına değil devlet, onun için de oraya yazıyorlar zaten. İnsanı yaşat ki devlet yaşasın anlayışı da temeli adalet olan bir yönetim özleminin aslında ifadesidir.

Tüm bu zorlukları bilerek adaletin tesisi için 15 yıldır çalışıyoruz. Bu alanda temel kanunların yenilenmesinden geleneksel mimariye sahip modern adliye binalarının inşasına, ulusal yargı ağı UYAP’ın kuruluşuna kadar Cumhuriyet tarihinin en büyük reformlarını gerçekleştirdik. Ama bir şeyi gerçekleştiremedik, UYAP gibi çok önemli bir teknolojiyi, mekanizmayı maalesef bu bir öz eleştiridir, FETÖ’cülere kaptırdık. Ve bu ağ, orayı o kendi sinsi emelleri için çok acımasızca kullandılar ve oradan da gerçekten en büyük zulmü icra ettiler.

Anayasa Mahkemesine bireysel başvuru imkanı, Kamu Denetçiliği Kurumu ve istinaf mahkemeleriyle iki dereceli yargılama sistemine geçilmesi de adaletin daha kamil manada tesisi için attığımız adımlar arasındadır. İnşallah önümüzdeki dönemde bu çalışmalarımızı yeni yönetim sisteminin inşasını da fırsat bilerek daha kararlı bir şekilde sürdüreceğiz.

Değerli arkadaşlar;

Her şey yolunda giderken adaletle davranmak nispeten daha kolay olabilir. Zor olan, sıkıntılı anlarda, kriz dönemlerinde aynı davranışı sergileyebilmektir. Tabii şu anda biz 1. Adalet Şûrasını yapıyoruz, gerçekten bu çok ama çok önemli. Zira Rabbimizin emri ilahisi malum, “Bütün işlerinizde müşavere ediniz, istişare ediniz, kendi aranızda müşavereyle, istişareyle hareket ediniz” bu tür uyarılar var. Ecdadımıza baktığımızda da bugün adına Danıştay denen kurum neydi o zaman ilk kurulduğunda? Şûra-yı Devlet’ti, yani devletin şûra mekanizması, istişare mekanizması işte bugünkü Danıştay aslında. Zaman zaman Zerrin Hanımla görüşmelerimizde hep bunları konuşuyoruz, biz Danıştay olarak devletimize nasıl yardımcı olabiliriz düşüncüleri üzerinde hassasiyetlerini hep kendilerinden dinlemişimdir. Çünkü kuruluş sebebi bu, ecdat bunun için burayı kurmuş ki yanlışa düşülmesin, hata payını ne yapalım? Azaltalım, bunun için Şûra-yı Devlet’i kurmuşlar.

Yine merhum Karakoç’un deyimiyle; ‘adavetle, -yani düşmanlıkla- adalet yan yana yürümez.’ Biz 15 Temmuz gibi tarihimizin en alçak darbe girişimi sırasında karşımızdakiler gözlerini kırpmadan uçaklarıyla, helikopterleriyle, tanklarıyla, toplarıyla, tüfekleriyle milletimizi şehit ederken, devletimizi ele geçirmeye çalışırken dahi adaletten ayrılmamış bir milletiz, bir ülkeyiz. Darbe gibi girişimi dünyanın en kuralsız, en vahşi saldırısını dahi hukuk devleti ilkelerinden ayrılmadan bastırabilecek dünyada başka bir ülke, başka bir millet tanımıyorum. Hepsini gördüm, 15 Temmuz gecesinde ve ertesinde hepsinin adeta iyot gibi yaklaşımları ortaya çıktı. Hiç kimse kalkıp da ‘bize ne düşüyor’ demediler. Ama kendi ideolojilerini paylaşan birilerine yönelik Türkiye’de yargı bir karar vermeye kalksa, bununla ilgili olarak hemen hesaba çekerler, filanca niye içeride, filanca neden içeride? Sizde böyle bir şey normal zamanda olduğu zaman biz size kalkıp ‘filanca niye içeride’ diyor muyuz veya ‘bunu bize geri verin’ diyor muyuz?

Ülkeme darbe yapanlar senin ülkene geliyor, senin ülkendeki darbecileri koruma altına alıyorsun, bunları bize iade etmiyorsun. Ama sorulduğu zaman, bunlar neymiş, Batı, adil davranırlarmış. Bunlarda adalet filan yok, kendimizi aldatmayalım, adalet burada, adalet burada. Biz mekanizmamıza güveniyoruz ve onlarla da mukayese etmiyoruz. Bunlar bize ahkam kesmesinler ve bunların uygulamalarında neler yaptığını gayet iyi görüyoruz.

İşte en son Amerika, Rıza Zarrab meselesini gördük, gördünüz, bunun hukukla bir alakası var mı? Tamamıyla siyasi bir kararı çok açık, net alabiliyorlar. Ülkemden, sene 99, kaçıp giden o malum teröristi Amerika’da besleyen kişiler, ‘ver bize bunu’ dediğimizde bizi bunu veriyor mu? Vermiyor. Ama bizden 12 tane terörist istediler, biz onlara verdik. 15 yıllık süre içerisinde ‘bunlar teröristtir’ dediler, iyi niyetimizi gösterdik, verdik. ‘Hadi şimdi sen de bize ver’ deyince, vermiyor. İşte şu anda yargı makamlarımız bu kişiyle ilgili kararlarını veriyor, bütün dosyaları gönderiyoruz, 4500 koli bunlara gönderildi. Hukuka, kanuna zerre kadar saygıları yok. Kendilerinde verdikleri siyasi kararla kalkıp Türkiye’ye meydan okumaya yöneliyorlar. Beni bu noktada farklı görün, ben bunların bu tür karalarına kesinlikle saygı duymuyorum ve bunlara da inanmıyorum.

İşte darbe girişiminin anlaşıldığı saatlerden itibaren bu ülkenin gerçek savcıları, gerçek hakimleri, gerçek adli personeli harekete geçmiş, sistem ne yaptı, hemen işlemeye başladı, darbeciler hakkında derhal soruşturmalar açılmış, gözaltı emirleri verilmiş, şehit edilen, yaralanan vatandaşlarımızın hakları, devletimizin çiğnenen hukuku ve onuru koruma altına alınmıştır. Dolayısıyla ben o darbe girişiminde gerçekten dimdik duran savcılarımız ve hakimlerimize şahsım milletim adına şükranlarımı sunuyorum.

15 Temmuz’da Cumhuriyet tarihimizde ilk defa yargımız darbecilerin, vesayetçilerin, gücün değil, milletin yanında yer almıştır. Evet, 1960 darbesinde, 1980 darbesinde, 28 Şubat’ta, daha sonra FETÖ’nün kumpasları sırasında yaşananlardan aldığı derslerle yargımız, 15 Temmuz’da safını, adına karar verdiği milletin yanı olarak belirlemiştir. 15 Temmuz sonrası da kendi içindeki FETÖ’cüleri temizleme konusunda en kararlı ve tavizsiz adımları atan kurumumuz yine adalet teşkilatımız olmuştur. Bugüne kadar 4 binin üzerinde FETÖ’cü hakim, savcı görevden uzaklaştırılarak kurumun üzerindeki o kara bulutlar dağıtılmıştır.

FETÖ’nün sadece ahlak değil, akıl sınırlarını da zorlayan yöntemlerine, hilelerine, tuzaklarına karşı adalet teşkilatımızın gösterdiği güçlü duruş gerçekten çok önemlidir. ByLock konusunda ortaya çıkartılan mor beyin uygulaması bunun en somut örneklerinden biridir. Örgüt sırf bu uygulamayla tespit edilen terör örgütü üyelerinin suçlarını gizlemek için 11 binin üzerinde masum insanı ateşe atmaktan çekinmeyecek bir yönteme başvurmuştur. Farklı uygulamaların arkasına gizledikleri kodlarla bu insanları ByLock’un sitesine yönlendirmişlerdir. Amaçları, eldeki deliller üzerinde soru işaretleri oluşturarak mücadeleyi sulandırmaktır. Kurumlarımızın dikkati ve çalışması sayesinde değerli kardeşlerim, bu oyun da bozulmuştur. Bu konuda ortaya çıkan mağduriyetler süratle telafi edilmektedir.

Mevcut soruşturmaların ve yargılamaların da aynı titizlikle yapılarak masumlarla suçluların ayrımının maşeri vicdanını tatmin edecek şekilde ortaya konacağına inanıyorum. Milletimizden ricam, adalet teşkilatımızı, özellikle hâkimlerimizi ve savcılarımızı itibarsızlaştırmaya yönelik ithamlara itibar etmemelidir. Davalar sonuçlanıp kararlar ortaya çıktığında, varsa eksiği-fazlası, bunları hep birlikte konuşuruz, tartışırız. Bu aşamada bizlere ve milletimize düşen sabırlı olmak, adalet teşkilatımızın işini kolaylaştırmaktır.

Hakim, savcı ve yardımcı personel sayısındaki azalmaya rağmen hizmetleri hiç aksatmadan, hatta eskisine göre daha hızlı bir şekilde veren adalet teşkilatımızın tüm mensuplarına fedakarlıkları için şükranlarımı sunuyorum.

Personel sayısındaki azalmaya ve karar süresindeki kısalmaya rağmen milletimizin adalet hizmetlerinden memnuniyet düzeyinin artıyor olması, teşkilatın kendisini arındırarak asli görevine odaklandığında neleri başarabileceğini de göstermektedir. Şimdi yeni alımlar ve hizmet içi eğitimlerle süratle personel eksiği tamamlanarak hizmetler daha üst kaliteye çıkartılıyor.

Görüldüğü gibi milletimize verdiğimiz adalet sözünü tutma yolunda tüm zorluklara ve engellere rağmen kararlılıkla yürümeye devam ediyoruz.

Daha önce darbecilerin, ardından vesayetçilerin, son olarak da FETÖ’cülerin milletimizin duygu dünyasında adalete vurduğu darbelerin tüm izlerini silene kadar bu çalışmalarımızı sürdüreceğiz.

Değerli arkadaşlar;

Adaletle ekonomi arasında da çok yakın bir ilişki var. Dünyada hukuk devletinin tüm kurum ve kurallarıyla çalışmadığı her yerden ciddi yatırımcıların, ciddi girişimcilerin uzak durduğunu görüyoruz. Bize yatırımcı şunu sorar: ‘İşte yargıda şöyle şöyle şöyle oluyor, burada bize bir garanti verebilecek misiniz?’ Biz de kendilerine hep şunu söyleriz: ‘Herhangi bir yanlışınız olmadıktan sonra ne demek, tabi ki veririz, ama sizler de benim vatandaşlarım neye tabiyse yatırımcı olarak aynı şeye tabisiniz.’ Ve bu güven onları da ülkemize ne yapıyor, çekiyor.

Değerli arkadaşlar;

Para cıva gibidir, sadece kâra değil, aynı zamanda güvene ve istikrara doğru kendine en uygun yeri bulur ve oraya gider. Adaletin bozulduğu yerde ekonomiyi, ekonominin çöktüğü yerde adaleti ayakta tutmak fevkalade zordur. Osmanlı sömürgecilerin dünyayı talan ettikleri bir dönemde ekonomi alanında kendisine çıkış yolu bulamadığı için zor durumda kalmıştır. Bu durum askeriyeden eğitime, sağlıktan sanayiye kadar tüm alanlarla birlikte adaleti de maalesef olumsuz etkilemiştir. Cumhuriyetimizi kurduğumuzda da yine aynı sıkıntıyla karşı karşıya kaldık. Darbeler, cuntalar, vesayet girişimleri, siyaset ve toplumla birlikte adalete de büyük bir zarar vermiştir. Hukukun böylesine örselendiği bir yerde ekonomik kalkınma elbette çok yavaş ilerliyor.

Eğer Türkiye geçtiğimiz 15 yılda Cumhuriyet döneminde yapılanların tamamının katbekat fazlası yatırım yapmayı başarmışsa, ekonomisini üç kattan fazla büyütmüşse, bunda hukuk devletini tavizsiz işletme konusundaki hassasiyetimizin çok büyük payı vardır. Üstelik bu neticeyi önce vesayetin, ardından FETÖ’nün tüm istismar ve oyunlarına rağmen elde etmiş olmamız çok daha önemlidir.

Diğer taraftan, ekonomiyle ilgili günümüzdeki kriterlerin ve açıklanan değerlendirme sonuçlarının kesinlikle adil olmadığı da bir gerçektir. Türkiye olarak en önemli yatırımları yaptığımız, en yüksek oranlı büyümeyi sağladığımız, en canlı üretime sahip olduğumuz dönemlerde dahi, kredi derecelendirme kuruluşlarının kasıtlı açıklamalarına maruz kalmış bir ülkeyiz. Ama onlar o açıklamayı yaparken biz ne diyorduk? ‘Sakın bunlara inanmayın, bu açıklamalar siyasidir, Türkiye’nin bulunduğu konum bu değildir.’ Ve nitekim işte büyümede bakın üçüncü çeyrekte Türkiye dünyada ne oldu? Bir numara oldu. İnşallah yılsonu itibariyle de yine dünyada bizler büyük ihtimalle ya bir oluruz, ya iki, ya üç. Ortalama da kesinlikle 7’nin üstünde oluruz. Ve biz koşacağız, onlar kovalayacak. Kararlıyız, inançlıyız ve bu yarışta Türkiye olarak varız.

Özellikle 2013 yılından itibaren bu tür kuruluşlar ülkemizi batırmak, bitirmek, yerle yeksan etmek için adeta ellerinden geleni yapıyorlar, ama nafile, görüldüğü gibi biz dimdik ayaktayız. Yatırımlarımızla, büyümemizle, istihdamımızla, ihracatımızla hedeflerimize doğru ilerliyoruz. İşte Fransa’dayım, orada MEDEF’le, Türkiye’deki TÜSİAD’ın karşıtıdır, bir toplantı yaptım. Hiçbiri bize böyle garip garip sorular sormadılar, tam aksine hepsi mevcut yatırımlarını nasıl büyüteceklerini bizlerle istişare ettiler. Niye? Çünkü Türkiye’de güven var, bu çok önemli. Batılı ülkelerin kendi seri üretimlerine rakip gördükleri geleneksel üretim metotlarını yok etmek için, Hindistan’da, Çin’de, Güney Asya’da, Afrika’da ve diğer yerlerde bırakınız adaleti, insanlıkla bağdaşmayan ne vahşetler uyguladıklarını tarih kaydetmiştir. İşte son Afrika seyahatinde de bunu oraların liderlerinden açık, net dinledik.

Zengin kaynakların o fakir bekçileri olmanın ötesinde kıymet verilmeyen insanlar, bugün hala Afrika başta olmak üzere dünyanın dört bir yanında makûs talihlerini değiştirecek yatırımcılar bekliyorlar. Dünyanın geri kalanından olabilecek en ucuz fiyata aldığı ürünleri, diğer tarafa 10 kat karla satan bir ekonomik sistem eninde sonunda çökmeye mahkumdur.

Küresel ekonomideki değişim bir kez daha insanların canları, kanları, alın terleri ve gelecekleri üzerinden belirli bir yöne evrilmeye çalışılıyor. Gizli-açık tehditlerle adeta haraca bağlanan ülkeler ve toplumlar bu çarpık düzeni finanse etmeye zorlanıyor. Türkiye olarak tüm bu adaletsizliklere, haksızlıklara, hukuksuzluklara, zorbalıklara karşı itirazımızı her platformda dile getiriyoruz. ‘Dünya 5’ten büyüktür’ sözümüz küresel adaletsizliğe karşı yapılmış en büyük başkaldırıdır. Her geçen gün daha da büyük destek olan bu itirazımızı daha adil bir küresel yönetim düzeni kuruluna kadar sürdüreceğiz.

Aynı itirazı ekonomi alanındaki çarpıklıklar için de yapıyoruz. Biz altyapımızla, üst yapımızla hedeflediğimiz ekonomik büyüklüğe ulaşmak için çalışırken sürekli bel altı vuruşlara maruz kalıyor, yavaşlatılmaya çalışıyoruz. Bunun en önemli sebebi, bizim sömürüyü ve sınırsız bir üretim-tüketim hırsını değil, paylaşımı, kardeşlerimizle birlikte büyümeyi, onlarla birlikte kalkınmayı esas alan anlayışımızdır. Demokrasiyi, özgürlükleri, hukuku, refahı sadece kendileri için isteyip, sıra başkalarına geldiğinde başımıza en büyük faşist, en büyük diktatör, en büyük sömürgeci kesilenlerin sonu yaklaşıyor. Dünya bu kadar adaletsizliği, bu kadar zulmü kaldıramaz. İnşallah tüm insanlık için daha adil, daha huzurlu, daha güvenli, daha müreffeh günler yakındır.

Bu duygularla bir kez daha Adalet Şûramızın hayırlı olmasını diliyorum, sizlere sevgilerimi saygılarımı sunuyorum. Kalın sağlıcakla.

Sayın Bakanımız,

Değerli vali yardımcılarımız, 
Değerli kaymakamlarımız,

Kıymetli arkadaşlar,

Hanımefendiler, beyefendiler;

Sizleri en kalbi duygularımla selamlıyorum. Özellikle bu mesleğe emeği geçmiş gerek bakanlıklarıyla, gerek valilikleriyle bu meslekte bir duayen olmuş olan misafirlerimizi de özellikle selamlıyorum. Cumhurbaşkanı Külliyesi’ne, bu gazi mekâna hoş geldiniz.

10 Ocak İdareciler Günü münasebetiyle kaymakamlarımızla 3’üncü kez bir araya geliyoruz. Ülkemizin 81 vilayetinden gelen siz kıymetli kaymakamlarımızla bu güzel buluşmamıza vesile olan Türk İdareciler Derneğimizin yöneticilerine teşekkür ediyorum.

Sözlerimin hemen başında şehit Muhammet Fatih Safitürk başta olmak üzere görevleri başında hayatların kaybeden tüm kaymakamlarımıza Allah’tan rahmet diliyorum, mekânları cennet olsun inşallah. Sizlerin şahsında tüm kaymakamlarımıza, tüm mülki idare yöneticilerimize devletimize, milletimize verdikleri hizmetler için şükranlarımı sunuyorum.

Değerli arkadaşlar,
Ülkemiz yönetim sistemi en başından itibaren kaza, yani ilçe temelli olarak kurulmuş, teşkilatlandırılmıştır. Devlet büyüdükçe sistem kazadan sancağa, yani il’e, oradan da beylerbeyliğine, yani bugünkü sistemimizde mevcut olmayan eyaletlere doğru geliştirilmiştir. Öyle ki, bugünkü illerimizin ve dolayısıyla ilçelerimizin çoğunun sınırları belli istisnalar dışında Osmanlı’dan devralınan sancaklarla aynıdır. Enderun’dan başlayıp Mektep-i Sultani ve Mektep-i Mülkiye ile devam yönetici eğitim sistemi, bugün Bakanlığımızın iç bünyesinde süren bir anlayışa dönüştürmüştür.

Esasen 2019 yılında geçeceğimiz cumhurbaşkanlığı hükümet sisteminde devletin tüm yöneticilerinin ilave bir eğitimden geçirileceği bu geleneğin ihyası düşünülebilir. Böylece çok büyük fedakarlıklar ve harcamalarla elde edilen yönetim tecrübelerini kişilerle kaim olmaktan çıkartıp bir havuzda toplayarak geleceğe aktarabileceğimizi doğrusu düşünüyorum. Çünkü kanuna göre kaymakamlar her yıl ilçenin tüm bucaklarıyla köylerinin en az yarısını ve ilçedeki kamu teşkilatlarını teftiş etmekle mükelleftir. Tüm sistem içinde vatandaşlarımızın adeta kılcal damarlarına kadar giren merkezi yönetim idarecileridir. Bu merkezi yönetimin idarecilerinin olayı bu şekilde ele alması şüphesiz ki bizi çok daha güçlü kılacaktır. Tabii ben kaymakamlarımızın tüm köylerimizi bir değil birkaç defa dolaştıklarına, oralarda yaşayan insanların sıkıntılarını, hizmetlerdeki aksaklıkları bizzat yerinde tespit ettiklerine inanıyorum. Unutmayınız, her kaymakam ilçesinde devletin en üst yöneticisi olarak bizim gören gözümüz, dinleyen kulağımız, konuşan dilimiz, uzanan elimizdir.

Açık konuşmak gerekirse, ülkemizle devletle vatandaş ilişkileri her zaman bugünkü gibi sıcak olmamıştır. Bilhassa tek parti döneminde ve daha sonra onun kalıntısı mahiyetindeki yıllarda ceberut devlet anlayışı yüzünden vatandaşımız adeta yaka silkmiştir, hatta bu durum şiirlere dahi konu olmuştur. Buraya gelmeden önce yargıyla yine milletin evinde bir büyük toplantımız oldu, Birinci Adalet Şûrası, ilk defa bir Adalet Şûrası toplandı. Orada adaletle ilgili merhum Karakoç’un bir şiirini okudum. Yine bununla ilgili de devlet-vatandaş ilişkilerine yönelik şöyle bir şiiri var:

 

“Gitmişti makama arz-ı hâl için

'Bey' dedi, yutkundu, eğdi başını.

Bir azar yedi ki oldu o biçim.

'Şey' dedi, yutkundu, eğdi başını.

 

Kapıdan dört büklüm çıktı dışarı

Gözler çakmak çakmak, benzi sapsarı...

Bir baktı konağa alttan yukarı

'Vay' dedi, yutkundu, eğdi başını.

 

Döndü, gözlerinde bulgur bulgur yaş

Sandım can evime döktüler ateş

Sordum: 'memleketin neresi gardaş? '

'Köy' dedi, yutkundu, eğdi başını.”

 

Evet, ülkemizi işte böyle insanların sürekli azarlanıp yutkundukları bir dönemden aldık, ‘insanı yaşat ki devlet yaşasın’ anlayışını hakim kıldığımız bugünkü Türkiye’ye getirdik. Halk için halka rağmen zihniyetiyle bu milletin değerlerine, tarihine, kültürüne, hatta bizatihi kendisine savaş açanların direnişi birer birer kırarak buralara ulaştık.

Arkadaşlar; 
Ayağındaki çağırı, giydiği şalvarı, başındaki kasketi yüzünden Ankara’nın Kızılay’ına sokulmayan Aşık Veysel’in hikayesi bu bakımdan çok ibretliktir. Vatandaşının refahını yükseltmek yerine, onu gözden Irak tutmaya çalışan bir yönetim anlayışını asla kabul etmedik, etmeyeceğiz.

Bizim eğitim-öğretimde, sağlıkta, ulaştırmada, şehircilikte, sosyal yardımlarda yaptığımız reformların amacı, vatandaşımıza dayatılan kötü hayat şartlarını ortadan kaldırmaktır. Bugün 4’ünü hizmete aldığımız, 17’sinin inşaatı, 11’nin hazırlık çalışmaları süren şehir hastanelerini kurmamızın asıl gayesi işte budur. Bu benim bu görevlere gelmeden önceki bir hayalimdi, Allah’a hamdolsun artık uygulamaya geçti, 4 tanesi şu anda halkıma hizmet veriyor. Bu yola ister emekli, ister çalışan olsun, ister parası olan, ister parası olmayan olsun, istisnasız herkese en üst standartlarda sağlık hizmeti sunacak hastaneler hayaliyle çıkmıştık, hamdolsun birer birer hayalimizi gerçeğe dönüştürüyoruz.

Eğitimde hamdolsun 270 bin derslik bitirildi. Nerede o 70 kişilik, 100 kişilik sınıfların olduğu sınıflar, bunlar artık tarih oldu. Şimdi hamdolsun 30 ve daha aşağı sınıflarda yavrularımız ders alıyorlar. Okul, derslik, araç-gereç, pansiyon, spor salonu ihtiyacını giderecek projeleri birer birer hayata geçiriyoruz ve bunları aynen devam ettireceğiz, buna mecburuz. Ve yavrularımız okullarının yanında, hatta spor salonlarında eğitim almak suretiyle kendilerine olan özgüveninin de artmasını istiyoruz. İnşallah ikili eğitim-öğretim sisteminin de kaldırılıp tek düze eğitim-öğretim sistemine de geçeceğiz.

Üniversite eğitimi derseniz, her ilimizin ayağına bunu götürdük. Geldiğimizde 74 üniversitemiz vardı, ama şimdi hamdolsun bu sayı 185’e çıktı ve 81 vilayetimizin tamamında üniversitemiz var. ‘Sen gelemiyorsan ben sana geliyorum’ dedik ve üniversitelerimizi bütün illerimize taşıdık. Aynı şekilde spor altyapısını gerçekleştiriyoruz. İllerimizin, ilçelerimizin tüm mahallelerine, köylerine varıncaya kadar her yere çocuklarımıza, gençlerimize spor yapabilecekleri sahalar, salonlar, spor aletleri kazandırdık. Ulaşımdaki, toplu konuttaki, internetteki, diğer alanlardaki hizmetleri teker teker saymıyorum.

Eğer Türkiye 3500 dolar kişi başına milli gelirden 11 bin dolar kişi başına milli gelire ulaşmışsa, eğitim düzeyi bu derece yükselmişse, artık burada devletle vatandaşın ilişkisinin eski düzende yürümesi mümkün değildir. Böyle bir yanlış yapan olursa karşısında önce bizi bulur. Kaymakam arkadaşlarımızın bu konudaki azami dikkati gösterdiklerini biliyorum. Yine de bazen vatandaşlarımızdan şikayetler aldığım da alıyor. Her şikayet doğru ve haklı olacak diye bir şey elbette yok. Ama haklı şikayetleri tespit edersek gereğini yapmaktan da asla çekinmeyiz, bunun da bilinmesini isterim.

Değerli vali yardımcılarımız ve kaymakamlarımız; 
İlçelerinde devletin en üst düzey temsilcisi olarak görev yapan kaymakamlarımızın buna uygun özlük hakları olması gayet tabiidir. Bir özeleştiri olarak şunu ifade etmek istiyorum: Geçmiş dönemlerde olduğu gibi bizim hükümetlerimiz döneminde de maalesef kulisi, lobisi güçlü olan, sesi çok çıkan kesimlerin ilave birtakım haklar aldığı, diğerlerinin bundan mahrum kaldığı olmuştur. Kaymakamlarımızın da bu bakımdan bir mahzunlukları olduğunu biliyorum. Hiçbir kaymakamımızın emri altında çalışanlardan daha düşük maaş alıyor olması kabul edilebilir bir durum değildir. Bu konuda bir çalışmanın yapılarak tüm meslek grupları açısından hakkaniyete dayalı bir ücret dengesinin en geç 2019 yılında kurulacağına inanıyorum.

 

Ve kaymakamlarımızın pek çoğu 15 Temmuz’daki sağlam duruşlarıyla milletimizin takdirini toplamıştır. Bunun yanında, kayyum olarak görev yaptıkları belediyelerde ve şirketlerde gösterdikleri başarılar da kaymakamlarımızı milletimizin gözünde farklı bir yere getirmiştir. Özlük haklarıyla ilgili dengesizliğin düzeltilmesi, milletimizin kaymakamlarımıza olan vefa borcunun ödenmesine vesile teşkil edecektir. Tabii kaymakamlarımızdan da buna uygun bir gayret ortaya koymalarını doğrusu bekliyoruz.

Her zaman ifade ettiğim gibi, vali, bakan, belediye başkanı düzeyindeki idarecilerin mesai mefhumu olmaz, benim de olmaz. Şu saate başla, bu saatte bitir, yok; ne zaman burada işim bitirse o zaman. Ve bir de tabii hep söylüyorum, telefon kapalı olmayacak. ‘Yahu olur mu canım?’ Olmayacak. Ne zaman telefon açılırsa, açıldığında vali yardımcılarımızın da, kaymakam, hepsinin de telefona cevap vermesi lazım. Bu gece mesela saat 1.5, ben bir genel başkan yardımcımı aradım, bir konuyu öğrenmem gerekiyordu. ‘Yahu 1,5’ta da olur mu?’ 1,5’ta eğer ben ayaktaysam o da ayakta olsun. Ve sağ olsun sorunumu onunla görüştükten sonra çözmüş oldum. Günün 24 saati, haftanın 7, yılın 365 günü hizmete hazır olmak zorundayız, biz bu ülkeyi ayağa kaldıracağız. 2 kere 2, 4; bu işin Lam’ı, Cim’i yok, bu işi bitireceğiz. Bu ülke 2023’te Allah’ın izniyle ilk 20’nin içine değil, artık ilk 10’un içine girecek.

Mesela birisi çıkmış, ‘efendim, kamyon şoförlerine sorun yolların durumunu’ diyor. Eline, diline dursun yahu, 20 sene önce bu yollarda acaba kamyonlar rahat rahat hareket edebiliyor muydu, otobüsler rahat rahat hareket edebiliyor muydu? Şimdi otobüsler de, kamyonlar da bu yollarda, elhamdülillah duble yollardan tutunuz diğer otobanlara varıncaya kadar hepsinde, rahat rahat yolculuğunu, seyahatini yapabiliyor. Yani bu yollarda araç kullanmamış olsak, bir yerlere gidip-gelmemiş olsak bu yalancının yalanına biz de aldanacağız, insaf... Cumhuriyet tarihide 6100 kilometre yol yapıldı bu ülkede, biz ize şu 15 seneye 19 bin kilometre yol sığdırdık, 19 bin kilometre. Yol medeniyettir dedik ve bu adımları da bunun için attık. Tarihiyle mukayese edilmeyecek derecede şu anda bizim bitirdiğimiz tüneller var. Kahramanmaraşlı iyi biliyor ve o tünelden giderken de o da gazabını dile getiriyor, ‘görmüyor musun bu tüneli, var mıydı böyle bir tünel’ diyor. Dağları deldik ve Ferhat’ı Şirin’e kavuşturduk, bunları yaptık biz ve yapmaya da devam edeceğiz.

Görev yaptığınız yerde ister 2 yıl kalın, ister 5 yıl; kalıcı hizmetlere imza atamayan, ilçe halkının gönlünde sağlam bir yer edinmeyen idareci, ellerini başının arasına alıp düşünmelidir, ‘nerede eksiğim var?’ diye. Bizim milletimiz bazen anlık olarak farklı tepki verebilir; ama sonuçta ortaya konan her güzel hizmeti takdir eder, yapanın da hakkını teslim eder. Kaymakamın kayda değer bir icraat ortaya koymadığı bir yerde, diğer kamu görevlilerinden üstün gayret beklemek beyhudedir. Çünkü yönetimde adettir, herkes en baştakine bakar, kendi konumunu, kendi yolunu da ona göre belirler.

Siz devletin ilçenizde yürüttüğü her yatırımı, her kırsal kalkınma projesini, her KÖYDES projesini, bunun yanında özel sektör yatırımlarını yakından takip eder, gerekli murakabeleri, müdahaleleri zamanında yaparsanız kimse orada yanlış bir işe kalkışmaya cesaret edemez. Biliyorsunuz köylerimizin su, yol, kanalizasyon gibi ihtiyaçları için başlattığımız KÖYDES’i ekonomik ve sosyal gelişimi de kapsayacak şekilde genişlettik. Kırsalda yaşayan insanlarımızın hayat kalitesini arzu ettiğimiz seviyeye getirene kadar da bu projeyi sürdüreceğiz.

Değerli arkadaşlar;
İşte Güneydoğu’da filan olanları biliyorsunuz, bunlar çalışmadılar devletten aldıkları bütün imkanları bunlar dağa gönderdiler. Ama şimdi kayyum olarak atanan gerek vali, gerek kaymakam kardeşlerimiz, vali yardımcısı kardeşlerimiz, oralarda altyapıyla, üstyapıyla ciddi, oraları adeta ayağa kaldırma hareketini başlattılar. Fatih kardeşimiz de öyle değil miydi? Aynı şekilde o da bütün oralarda yolu, altyapısı vesairesi, bunlarla beraber bölgenin çocuklarıyla hemhal olmuştu. Ha, onlar kıymet bilir mi? Yok canım, onlarda öyle bir şey var mı? Onların kitabında insana saygı diye bir şey yok, hizmete saygı diye bir şey yok. Eğer hizmet ediyorsanız onlara düşmansınız. Bunlara hizmet yapmayacaksınız, kendi haline bırakacaksınız. Ama biz sizi kendi halinize bırakmayacağız, bu vatanı biz ihya edeceğiz, inşa edeceğiz, bunu bir defa herkes bilecek.

Sevgili arkadaşlar;

İlçenizdeki garipleri, öksüzleri, yetimleri, engellileri, yaşlıları, varsa Suriye’den, Irak’tan, başka yerlerden gelmiş sığınmacıları her birinin ihtiyaçlarını teker teker bilecek şekilde yakından tanımanız gerekir. Dün bir televizyon programında Sağlık Bakanlığımızın bir mensubu şoför, ambulansıyla iki ayağı olmayan yaşlı bir kardeşimizi, amcamızı, diyalizden getiriyor, evin olduğu bölgede de yol çalışmaları olduğu için çok zor, belli bir mesafeden sonra da onu sırtına alıyor ve 600 metre mesafe evine getiriyor. Allah ondan razı olsun, onun da makamı cennet olsun inşallah. İşte bizim böyle yiğitlere ihtiyacımız var. Efendilik yapmayacak, hizmetkârlık yapacak ki Allah’ın izniyle bedelini de, karşılığını da Rabbim zaten var vaat ediyor.

Eğer ilçenizde yatacak yeri olmadığı için gece sokaklarda kalan, yiyeceği olmadığı için yatağa aç giren, yakacağı olmadığı için soğukta titreyen, giyeceği olmadığı için dışarı çıkmaya utanan, defteri, kalemi olmadığı için okula gidemeyen, bakacak kimsesi olmadığı için sersefil olan, velhasıl yardım eli uzatabilecekken ihmalden dolayı mağdur olan tek bir kişi dahi varsa, açık söylüyorum, çok büyük bir vebal altındasınız demektir. Çünkü bu milletin, bu devletin elhamdülillah bu söylediklerimi zorda bırakacak acziyeti yok, elhamdülillah güçlüyüz, bu imkanlarımız var. Her valiliğe, her kaymakamlığa sürekli olarak zaten biz devletin imkanlarını aktarıyoruz, tüm bu sıkıntıları çözebilecek, tüm bu ihtiyaçları giderebilecek düzeydeyiz. Eskiden devletin kendine hayrı olmadığı dönemlerde bu tür eksikler, ihmaller belki mazur görülebilirdi; ama bugünün Türkiye’sinde böyle bir görüntüyü asla kabul edemeyiz.

 

Bakınız, Hacı Bayram-ı Veli ne diyor:

“Nagihan bir şara vardım, -yani şehre vardım-

Anı ben yapılır gördüm.

Ben dahi bile yapıldım,

Taş ve toprak arasında.

 

Şar dedikleri gönüldür,

Ne alimdür, ne cahildür,

Aşıklar kanı sebildür,

Ol şarın kenaresinde.”

 

Evet, şehir dediğimiz o gönül; siz insanların gönlüne girerseniz işte o zaman şehre gerçek anlamda nüfuz etmiş olursunuz. Bu işleri maaşlı memurlara bakırsanız istediğiniz neticeyi elde edemezsiniz, her şeyden önce kendiniz bizzat bu işlerin içinde olacaksınız. Ne demek istediğimi anlıyorsunuz. Diyeceksiniz ki, memur da maaş alıyor, ama siz farklısınız, sizin alt kademelerinizi kast ediyorum. Bunun yanında siz gönlünüzü ortaya koyan insanlarsınız. Sivil toplum kuruluşlarını sizler hayata geçireceksiniz, harekete geçireceksiniz. Çünkü yardım konuları emirle, görevle uzun süre yürütülebilecek işler değildir, mutlaka gönüllük esasına göre bunlar sürdürülmelidir.

Şimdi bazıları diyecek ki, ‘bir kaymakamın bunca işe, güce gücü yeter mi?’ Yeter, hatta daha fazlasına da yeter. Neşet Ertaş ne diyor? “Aşkınan çalışan yorulmaz” diyor. Şayet sizler ülkeniz ve milletiniz için aşkla, sevgiyle, tutkuyla çalışırsanız Allah’ın izniyle yorulmazsınız. Tam tersine, elde ettiğiniz her başarı gücünüzü, enerjinizi, azminizi biraz daha artırır. Bizler ve sizler için, yaptığınız hizmetler karşılığında aldığınız ‘Allah razı olsun’ sözünden daha değerli bir armağan, daha kıymetli bir hediye olamaz. İşte o iki bacağı kesilmiş olan o yaşlı amcamız da o Sağlık Bakanlığının şoförüne onu söylüyordu, ‘Allah razı olsun.’ Hanımı orada duruyor, o da, ‘Allah razı olsun’ diyor. Yeter, en büyük servet bu, en büyük mükafat bu.

Arkadaşlar; 
Türkiye hem içeride, hem dışarıda bütün yuvalanmış terör örgütleri ve onları destekleyen güçlerle hayati bir mücadele yürütüyor. Bu mücadelenin daha uzunca bir süre de devam edeceği anlaşılıyor. Şu ana kadar hamdolsun bizi hedef alan oyunların hepsini de bozduk, bize kurulan tuzakların hepsini de boşa çıkarttık. Bu yıldan başlayarak önümüzdeki dönemde milletimizin birliğine, beraberliğine, kardeşliğine yönelik saldırıların katlanarak artması kuvvetle muhtemeldir.

Kimi zaman inanç, kimi zaman mezhep; bakın en büyük tehlike bu, onu da söyleyeyim. Şu anda mezhebi noktada bir yapılanmayı şiddetle yürütenler de var, bunu özelikle bilmenizi istiyorum. Etnik unsurları şu anda egemen kılamayanlar, şimdi mezhebi olarak bu işi yürütmenin gayreti içerisindeler. Kimi zaman meşrep, kimi zaman yine söylüyorum köken, kimi zaman daha başka farklılıklar, bütün bunlar üzerinden saldırılar başlatılıyor veya başlatılacak. Onun için sizlere büyük görev düşüyor. Siz bizim, dedim ya, elimiz, ayağımız, gözümüz, kulağımız, her şeyimizsiniz. İlçelerinizde en küçük bir provokasyona, en küçük bir kışkırtmaya, en küçük bir fiziki veya psikolojik tahrike izin vermemeniz çok önemli. Emniyet güçlerimizle, istihbarat birimlerimizle, valilerimizle, Bakanlığımızla yakın diyalog ve işbirliği içinde bu tür olumsuzlukların başlamadan önce önüne geçmeniz şarttır. Bunun en güzel yolu da Allah’ın izniyle her kesimle yakın irtibat halinde olmanız gerekir diye düşünüyorum.

Sizlerden beklentim, dışarıdan gelen ve çeşitli kisveler altında milletimizi birbirine düşürmek isteyen hiç kimseye müsamaha göstermemenizdir. Aynı şekilde terör örgütlerinin en küçük bir hareketlenmesine dahi izin vermemelisiniz. Surda bir gedik açılırsa orası büyür ve sonuç felaket olur. Onun için sizler görev yaptığınız yerlerde işte o ilk gediği açtırmayacaksınız.

Milletimiz Gezi olaylarından çukur eylemlerine, 15 Temmuz’dan ekonomik kumpaslara kadar her konuda ülkesine, milletine sahip çıkma konusundaki kararlığını ortaya koymuştur. Sizlerden özellikle milletimizden aldığınız güçle ve bu kutlu mücadelenin üzerinize yüklediği sorumlulukla önümüzdeki dönem her konuda çok daha büyük hizmetlere imza atmanızı bekliyorum.

Bu duygularla bir kez daha 10 Ocak İdareciler Gününüzü tebrik ediyorum.

İlçelerinizdeki bütün vatandaşlarımıza selamlarımızı iletmenizi rica ediyorum.

Hepinizi sevgiyle, saygıyla selamlıyorum.

Değerli muhtarlarımız,

Kıymetli kardeşlerim;

Sizleri en kalbi duygularımla, hasretle, muhabbetle selamlıyorum. Huzurunuza gecikmeli olarak geldim, hakkınızı helal edin. Cumhurbaşkanlığı Külliyesi’ne, milletin evine, bu gazi mekâna hoş geldiniz.

Muhtarlar toplantımızın 43. sizlerle biraradayız. Bugün de Ankara, Batman, Edirne, Giresun, Hatay, İzmir, Karabük, Karaman, Kütahya, Mardin, Ordu, Rize, Sivas ve Şanlıurfa illerimizden gelen muhtarlarımızla biraradayız, sizleri misafir ediyoruz; hoş geldiniz.

Ülkemizdeki demokrasi piramidinin tabanını oluşturan muhtarlarımızla bunun zirvesini temsil eden Cumhurbaşkanı arasındaki bu samimi ve hasbi diyaloğun meyvelerini de almaya başladık. Toplantılarımıza başladığımız günden beri gerek muhtarlarımızın, gerekse muhtarlarımız aracılığıyla pek çok vatandaşımızın, mahallemizin, şehrimizin sıkıntılarına çözüm bulduk, buluyoruz.

İçişleri Bakanlığımız bünyesinde kurduğumuz Muhtarlık Bilgi Sistemi giderek daha etkin şekilde kullanılmaya başlandı. Mahalli İdareler Genel Müdürlüğü’nde kurulan Muhtarlar Daire Başkanlığı vasıtasıyla muhtarlarımızın, muhtarlıklarımızın meseleleri en üst düzeyde ve tek elden takip ediliyor. Aynı şekilde valiliklerde vali yardımcısı, büyükşehirlerde genel sekreter yardımcısı, diğer belediyelerde ise başkan yardımcısı düzeyinde muhtarların taleplerini takip edecek muhataplar belirlendi. Geçmişte böyle bir şey söz konusu değildi.

19 Ekim tarihini 2015 yılından itibaren Muhtarlar Günü olarak ilan ettik, ülke genelinde kutlama programları yapılmasını da temin ettik.

Muhtarların en büyük sıkıntılarından biri olan SGK primlerinin devlet tarafından ödenmesine imkân sağladık, böyle bir şey daha önce, yoktu. Sosyal Güvenlik Kurumu primiyle birlikte 2.116 liraya çıkarttığımız muhtar maaşlarında yüzde 40’ın üzerinde artış yapmış olduk. Muhtarlarımızın tamamına tek tip kimlik belgesi verilmesini temin ettik. En az 1 dönem muhtarlık yapmış olanları 4 bin liranın üzerinde bir meblağa ulaşan silah ruhsat harcından muaf tuttuk.

Bugün sizlere yeni bir müjdem var: Biliyorsunuz kimi yerlerde belediyeler kendi inisiyatifleriyle muhtarlık binaları yaptırıyordu; ama çoğu mahallemizde muhtarlık binası yoktu. Ülkemizin her yerinde ihtiyaç duyulan yerlerde muhtarlık binaları yapılması kararı aldık. Dün İçişleri Bakanımla birlikte Kaymakamlar Toplantısından sonra bunu aramızda görüştük ve karara bağladık. Hazine envanterindeki bu iş için uygun olan araziler ki Maliye Bakanımızla da bunu paylaştık, valiliklere ve kaymakamlıklara tahsis edilecek. Onlar da imkânlar ölçüsünde bu yerlere muhtarlık hizmet binaları inşa edecekler. Yani siz değil, kim inşa edecek? İçişleri Bakanı şahsında, Hükümet şahsında valilikler bunu inşa edecekler. Bakanlığımız tip projeler üreterek bu tip projelerle birlikte bu muhtarlık binalarını süratle yapılacak.

Yani en azından bir odası, mutfağı ve tuvaleti olmak suretiyle bu muhtarlık hizmet binalarıyla artık böyle lalettayin, hani merdiven altı diye ifade ederiz ya, bunlardan muhtarlıklarımızı kurtarmış olacağız. Yani muhtarlıklarımızın da kurumsal olarak bir kimliği, bir şahsiyeti olmuş olacak; hayırlı olsun. Maliye Bakanlığımızla bu konuda mutabık kaldık ve Milli Emlak’tan bu tür yerleri siz de bulabilirsiniz ve bu yerler talep edilip kaymakam veya valilerden, ondan sonra oralarda ada, pafta, parsel neyse uygun yerler muhtarlarımız için süratle inşa edilecektir.

Ülkemizdeki mevcut 50 bin 256 muhtarlığımızdan 17 bin 644’nün belediyeler, vatandaşlarımız, il özel idareleri tarafından yapılmış binaları zaten var. Geriye kalan muhtarlıklarımızı da tahsis edilen Hazine arazileri üzerinde ve yine benzer yöntemlerle inşallah en kısa sürede binalarına kavuşturmuş olacağız. Şimdiden hayırlı olmasını diliyorum.

Bütün bunlar karşılığında sizlerden tek bir isteğimiz, tek bir beklentimiz var; o da mahallenize en güzel hizmeti yapmanızdır. Sizler mahallenizin, mahalle halkının meseleleriyle ne kadar yakından ilgilenir, ne kadar çok derde derman olursanız, milletimiz de ülkesine-devletine o derece güçlü şekilde sahip çıkacaktır.

Tabii muhtarlıkların nüfus ve alan olarak büyüklükleri konusunda da bir düzenlemeye gitmek gerekiyor. 25-30 bin nüfuslu mahalledeki bir muhtarın herkese ulaşması, her meseleyle ilgilenmesi elbette mümkün olmaz. Bunun için 2019’da yeni yönetim sistemine geçerken muhtarlıkların nüfus ve alan olarak büyüklükleri konusunda bir alt ve üst sınır getirilmesi düşünülebilir. Özlük haklarından hizmet binalarına kadar her konuda güçlendirdiğimiz, imkân sağladığımız muhtarlarımızdan beklediğimiz verimi alabilmemiz, ancak bu şekilde mümkün olabilecektir.

Yine valiliklerimizin ve kaymakamlıklarımızın muhtarlarımızın faaliyetlerinin denetimi konusunda da bir sistem kurmalarında ben çok büyük faydalar görüyorum. Teknoloji her konuda olduğu gibi muhtarlıklarımızın faaliyetleri hususunda da bizim en büyük yardımcımızdır. Muhtarlıklardaki bilgisayar sistemlerinin kaymakamlıklarımızdaki ilgili birimlerle entegrasyonu sayesinde kamu kurumlarımızdan en azından bir kısmının bilgi toplama ve hizmet verme yüklerinin muhtarlıklar üzerinden dağıtılması düşünülebilir.

Türkiye elindeki tüm imkânları, tüm kaynakları en üst düzeyde değerlendirmek zorunda olan bir ülkedir. Türkiye sıradan bir ülke değil, hele hele bir çadır devleti hiç değil, biz güçlü bir ülkeyiz. Zira bizim çok büyük hedeflerimiz var, bu hedeflere doğru yürürken attığımız her adımda çok büyük mücadeleler veriyoruz. Muhtarlarımızın bu sürece çok daha etkili şekilde katılmaları ve katkı sağlamaları bize güç verecektir.

Değerli kardeşlerim;

Her zaman ifade ettiğim gibi, biz muhtarlarla buluşmalarımızda sadece hasret gidermiyoruz. Aynı zamanda ülkemizin, bölgemizin ve tüm dünyanın meseleleri üzerinde değerlendirmeler yapıyor, mesajlarımızı milletimizle paylaşıyoruz.

Türkiye’nin en büyük sıkıntısı, kendini milletten üstün gören bir zihniyetin yıllarca ülkemizin yönetimine tasallut olmuş olmasıdır. Bu zihniyet özellikle tek parti döneminde bir yandan milletimizi sefalete ve yokluğa mahkûm ederken, diğer yandan da tarihimize, kültürümüze, değerlerimizi savaş açarak adeta manevi bir yıkım peşine düşmüştür.

Milletimiz ise bulduğu her fırsatta bu zihniyetten kurtulmanın yollarını aramıştır. 1950 yılı seçimleri Demokrat Partinin değil, asıl milletin zaferiyle sonuçlanmıştır. Tüm baskılara, tehditlere, hilelere hukuksuzluklara rağmen sandıktan çıkan irade üstün gelmiştir. Buna rağmen, bizim ‘vesayet’ diyerek ifade ettiğimiz seçilmiş iradeye rağmen ülkeyi yönetme anlayışı uzun yıllar varlığını ve gücünü muhafaza etmiştir. Vesayetin yetersiz kaldığı durumlarda darbeler, cuntalar devreye girmiştir. 1960 darbesi, sandıktan çıkan sonuca tahammülsüzlüğün, milletin iradesinin karşısına silahın ve saplantıların konmasının adıdır. Rahmetli Menderes ve arkadaşlarını gerçekten gülünç, çocukların bile inanmayacağı gerçekten uydurma delillerle idama götürenlere bu millet hakkını hiçbir zaman helal etmeyecektir.

1970’lerin binlerce vatandaşımızın hayatına mal olan, ülkemizin enerjisini ve kaynaklarını heba eden, bizi benzer şartlarda yola çıktığımız nice ülkelerin gerisine düşüren kaos dolu yılları da bizim için ibretlerle doludur. 1980 darbesinde ne diyorlardı? ‘Bir sağdan, bir soldan’ diyerek asılan gençlerin ülkemizin iç çekişmelerle tüketilen imkânlarının hesabını sormak hamdolsun bize nasip oldu.

Benzer bir kaos dönemini 1990’lı yıllarda da yaşadık. 28 Şubat cuntacılarının ülkemizde yeni bir kardeş kavgası çıkarmak için kurdukları tuzakları milletimizle birlikte birer birer bozduk. Ama bu dönemde yaşanan o siyasi, sosyal, ekonomik anaforların ülkemize maliyeti de çok ağır oldu. 2002 Kasım ayından beri inşa ettiğimiz istikrar ve güven ikliminin üzerine âdeta titreyerek Türkiye’yi bu günlere getirdik.

Kardeşlerim; 
Geçtiğimiz 15 yıla baktığımız zaman bu dönem de aslında inanın kolay geçmedi. İktidarımızın ilk yıllarında vesayet güçlerinin akıl ve izan dışı o kadar çok saldırısına, kumpasına tazyikine maruz kaldık ki, inanın tahammülü bile çok zordu. Ama sabrettik, dayandık ve Rabbim de bizlere yardımını gönderdi. İşte şimdi sizlerle bir aradayız. Siz kimsiniz? Siz milletin tek tek buradaki, yani cumhurun evindeki temsilcilerisiniz, yani şimdi siz kendi evinizdesiniz. Ama daha önce cumhur kendi evine gelemiyordu. Hep bana şunu söylediler: ‘Biz buralara selam dahi veremezdik.’

Türkiye özellikle 2011 seçimlerinin ardından tarihinin en büyük yatırım, büyüme, ihracat, yurt dışı açılım hamlesine girmişken, bir anda kendimizi yoğun bir saldırı dalgasının içinde bulduk. MİT müsteşarının ifadeye çağırılması; ki eğer MİT müsteşarı ifadeyi verseydi ve tutuklansaydı, arkasından hedefin kim olduğunu gayet iyi biliyorum. Ama kendisine söyledim, ‘Kesinlikle gitmeyeceksin’ dedim. Yardımcılarıyla ilgili; ‘Yardımcılarını da göndermeyeceksin’ dedim. ‘Eğer sana polis gelir de seni almak isterse, senin güvenlikçilerine talimat ver, polisi de içeriye sokmayacak’ dedim. Düşünebiliyor musunuz, ülkede kim kimle neyin mücadelesini veriyor? Kiminle verdik bu mücadeleyi? İşte o günün FETÖ yargısıyla verdik bu mücadeleyi. Çünkü FETÖ yargısı bu milletin evlatlarını birbiriyle vuruşturuyordu. Zira bakıyorsunuz Emniyet’in içinde FETÖ’nün de kendi temsilcileri vardı, onlarla teslim almaya gitmek istiyordu. Müsteşarı teslim alacak, arkasından sıra, hedefleri büyük ya, oraya gelecekti.

Ama onlar şunu bilmiyordu, fırsat bulur da inşallah şöyle bir gün İspanya’nın Endülüs El Hamra Sarayı’na bir imkânınız olursa; İçişleri Bakanım aslında burada, böyle bir peyderpey bir seferberlik yapsa da muhtarlarımızın içinden, yani grup-grup buralara muhtarlarımızı da götürmekte fayda var. El Hamra Sarayının içinde kubbede bir ayet yazar. O da ne biliyor musunuz? ‘Lâ galibe illallah’. ‘Allah’tan başka galip yoktur.’ Bakın ne eserler bırakılmış. Sayın Bakanımız da burada; bölgeselden başlayıp, bölgeleri daha da daraltmak suretiyle muhtarlarımızı bence buralara götürmekte fayda var. Bütün planları, görevi İçişleri Bakanımıza verdik, Kültür Turizm Bakanımızla birlikte, Kudüs de bunun içinde olabilir aynı şekilde, böyle bir paket tur şeklinde inşallah gerçekleştirilebilir.

Gezi olaylarını yaşadık, 17-25 Aralık yargı-polis darbe girişimi, Adana’daki MİT tırları kumpası, 2014 mahalli seçimlerinde oynanan oyunlar ardı ardına sıralandı. Ülkemizin tarihimizin en büyük tehditlerinden biri altında olduğunu gördüğümüz için bu saldırıların hiçbirine eyvallah etmedik, aslanlar gibi mücadelemizi verdik. Milletimiz de hamdolsun işte bütün bu olanları gördü ve oyunu bozdu, her türlü desteği verdi. Cumhurbaşkanlığı seçimi milletimizin tüm saldırılara ve arkasındaki güçlere karşı bir meydan okumasıydı.

Biz de milletimizin yüklediği sorumluluğun hakkını vermek için mücadelenin çıtasını sürekli yükselterek yolumuza devam ettik. Milletimizi ve bizi sandıkta yenemeyeceklerini görenler, bu defa terör örgütlerini harekete geçirdiler. FETÖ zaten çoktan sahaya inmişti, onun yanına PKK’yı ve DEAŞ’ı da koyarak terör cephesini tahkim ettiler. Çukur eylemleriyle ülkemizi bölmeye, bombalı saldırılarla milletimizin huzurunu kaçırmaya, seçim sonuçları üzerinden de siyaseti felç etmeye kalktılar, hiçbirine de eyvallah etmedik. Tam tersine, Rabia’mızla, adını da koymak suretiyle, mücadelemize hız verdik. Evet, Türkiye’nin verdiği mücadelenin adı artık bellidir; tek millet, tek bayrak, tek vatan, tek devlet.

Tek devlet diyorum; niye? 80 milyon biz tek milletiz. Türk’ü, Kürt’ü, Laz’ı, Çerkez’i, Gürcü’sü, Abhaza’sı, Boşnak’ı, Arnavut’u, ayrım yok, hep beraber tek milletiz. İki; tek bayrak. Bizim bayrağımızın rengi şehidimizin kanıdır, hilal bağımsızlığımızın ifadesidir, yıldız şehidimizin ta kendisidir. Üç; ‘Bayrakları bayrak yapan üstündeki kandır, / Toprak eğer uğurunda ölen varsa vatandır.’ 780 bin kilometrekarelik bu topraklar şehit kanlarıyla yoğurulmuştur, bunu böldürtmeyiz, bunu bölmeye çalışanlar karşısında hep birlikte bizi bulur.

İşte şu anda bizim askerimiz, polisimiz, jandarmamız, güvenlik korucularımız bütün bölgelerde, her yerde var mı? Var. Tendürek’te var mı? Var. Gabar’da var mı? Var. Cudi’de var mı? Var. Kato’da var mı? Var. Beslerderesi’nde var mı? Var. Kandil’de var mı? Var ve oralarda da olacağız. Nereden en ufak bir yanlışlık oluyor da bir tehdit geliyorsa, F-16 oluruz, helikopterlerimizle, tanklarımızla, toplarımızla inlerine kadar gireriz ve giriyoruz. O geçti artık yaptıkları şeyler filan. Bakın son 1-2 yılı takip ediyorsunuz değil mi? Haftada 50-100 gidiyorlar, Artık bunlar gidici, başka çıkışları yok. Bu ülkeyi tamamen terk edip gidecekler ve bu işi bitireceğiz, tek terörist kalmayacak bu ülkede Allah’ın izniyle. Çünkü bizim milletimizin huzurunu kaçırmaya kimsenin hakkı yok.

Aynı şey FETÖ’cüler için de geçerli, onlar da... Bazen anneler filan geliyor; ‘Benim evladım suçsuz, günahsız.’ Kusura bakma, suçsuz, günahsızsa zaten bırakıyoruz. Demek ki senin evladın da bir yerlere karışmış, ama sen farkında olmamışsın. Çünkü bunların uyutma kabiliyeti, morfinleme kabiliyeti çok ileri, bunlarda takiyye var, her numara var. İşte bakın dün evvelsi akşam bir tuvaletin arkasından bir bölme yapmışlar, o bölmede özel görüşmelerini yapıyorlar, her numara var bunlarda. Zaten bunların ağası da, örgütün başı da nerede? Pensilvanya’da. Onun arkasında kim var? Onun arkasındaki bölmede de Amerika var.

Amerika bizden terörist istiyor, biz istediği teröristleri verdik, 12 tane terörist verdik 15 yıl içerisinde bunlara. Niye? Terörist diye verdik. Ama biz bu teröristi istiyoruz, bize vermiyor ve bize sudan uydurma tabirler. Kusura bakma, sen bunu vermiyorsan, ha bundan sonra sen bizden herhangi bir teröristi istediğin zaman bu fakir bu görevde olduğu sürece o teröristi alamazsın. Çünkü evet, Müslüman yılan deliğinden bir kere sokulur, ikinci defa hayır. Böyle stratejik ortaklık olmaz. Bir taraftan ‘stratejik ortağız’ diyeceksin, Suriye’nin kuzeyinde 4 bini aşkın tırla orada silahlandırma yapacaksın; Kime? PYD’ye. Kime? YPG’ye. Bunlar PKK’nın yan kuruluşları terör örgütü. Biz sana bunları anlatıyoruz, sen bizi dinlemiyorsun, onların başındakileri dinliyorsun. Senle biz nasıl stratejik ortağız, böyle ortaklık olur mu?

Ne olursa olsun biz bu azimle, bu anlayışla kollarımızı, paçalarımızı sıvayarak, yakınlarımızla helalleşerek, yeni istiklal harbimizi savunmadan taarruza dönüştürdük, sağ olsun güvenlik güçlerimiz teröristleri açtıkları çukurlara gömdü. Gereken önlemler alınarak büyük şehirlerimizi hedef alan eylemlerin önü büyük ölçüde kesildi. 7 Haziran’da kilitlenen siyasetin önünü 1 Kasım seçimleriyle yeniden açtık. Baktılar ki Türkiye’nin önünü bu şekilde de kesemeyecekler, bu defa en alçak, en hain yöntemi devreye soktular. Neydi o? 15 Temmuz gecesi, ordumuzun içerisine yıllar boyunca sinsice sokulup organize olmuş bir grup darbe girişimi başlattı.

Milletimizle birlikte tıpkı Çanakkale’de, tıpkı Kurtuluş Savaş’ında olduğu gibi omuz omuza, yürek yüreğe verip bu ihanet girişimini başarısızlığa uğrattık. Hukuk devleti ilkesinden taviz vermeden FETÖ ihanet çetesinin tüm mensuplarını adaletin önüne çıkardık, çıkarıyoruz. Mahkemeler yavaş yavaş sonuçlanıyor. FETÖ’cü alçaklar masumla suçluyu birbirine karıştırarak, yürütülen operasyonların, yapılan yargılamaların itibarını sarsmak için akla hayale gelmeyecek yollara başvurdular, başvuruyorlar. İşte benim kurmay subayım da, o da ayrı bir cambaz, şu anda psikiyatrik vaka olduğuna dair raporlar uydurmuş. Cezaevinden çıkabilmek için bu yollara da başvuruyorlar. Tabii tekrar bu noktada avukatlarımız sürece müdahil oldular, böyle bir şey söz konusu değil, ama bunlar her şeyi yapar. Ama biz kuyumcu hassasiyetiyle bunları da birer birer ayrıştırarak masumlarının haklarını iade etmek, suçluları hak ettikleri cezalara çarptırmak suretiyle bu mücadeleyi mutlaka başarıyla sonuçlandıracağız.

Çünkü bizim başka ülkemiz, başka vatanımız, başka milletimiz yok.

Anadolu tüm mağdurlar ve mazlumlar için sığınılacak güvenli bir limandır. İşte bu limanın bekçileri karşımda duruyor, sizler bu limanın bekçilerisiniz. Ama Anadolu’dan kopup gidenleri aynı şekilde karşılayacak bir başka sığınak da yok. Birilerinin başları sıkıştığında kuyruklarını bacaklarının arasına sıkıştırarak kaçacak-saklanacak ikinci, üçüncü vatanları olabilir, bizim yok. Onun için Türkiye’ye sahip çıkacağız. Onun için 81 vilayetiyle bu vatana sahip çıkacağız. Onun için 80 milyon vatandaşının her biriyle bu millete sahip çıkacağız. Onun için devletimize, kurumlarımıza, kaynaklarımıza, hedeflerimize sahip çıkacağız.

Kardeşlerim;

Bizim bu hassasiyetlerimiz ortadayken birilerinin ısrarla burnumuzun dibinde bir terör koridoru inşa etmeye çalışması karşısında sabrımız artık azalıyor. Bunca zaman beklemiş olmamızın sebebi, bu meseleyi suhuletle, diplomasiyle, karşılıklı anlayışla çözme konusundaki ümidimizi koruyor olmamızdı. Ancak geldiğimiz noktada bu yolların giderek daha çok kapandığını, geriye tek bir çarenin kaldığını görüyoruz. Suriye’de ve Irak’ta yaşanan hadiselerin sayıları milyona varan masumun kanı dökülmesi pahasına kurulan düzenin amacı her geçen gün daha net bir şekilde anlaşılıyor. Bize verilen sözlerin tutulmamasına, gözümüzün içine bakıla-bakıla yalan söylenmesine daha fazla tahammül etmek zorunda değiliz. Fırat Kalkanı Harekâtıyla attığımız adımı tüm sınırlarımız boyunca genişletecek güce, imkâna ve iradeye sahibiz. Hiç endişe etmeyin.

Türkiye, hiç kimsenin kendi ülkesindeki iktidar oyununa meze olacak bir devlet değildir. Türkiye, Amerika’nın bölgemizdeki tutarsız politikalarının makasına getirilebilecek bir ülke hiç değildir. Türkiye, Avrupa Birliği’nin bölgemizde gelişmeler karşısında sergilediği kifayetsizliğin bedelini ödemek zorunda olan bir ülke de değildir. Biz 200 yıldır dört bir yandan üzerine üşüşen leş kargaları, akbabalar tarafından didiklendiği halde hala dimdik ayakta kalabilmiş bir ülkeyiz.

Açık konuşuyorum; karşınızda ne Osmanlı’nın hasta adamı ne Cumhuriyetin çömez devleti, ne 1970’lerin, 1990’ların güçsüz ülkesi var. Artık karşınızda Cumhurbaşkanından muhtarına kadar 2023 hedeflerine kilitlenmiş, 2053 ve 2071 vizyonuna inanmış bir millet var. Siz böyle dimdik ayakta durdukça bu milleti kimse diz çöktüremez, bunu böyle biliniz. Zira artık bunların karşısında büyük ve güçlü Türkiye var. Artık karşınızda yüzlerce milyon kardeşinin kalbini ve duasını arkasına almış bir Türkiye var. Artık karşınızda yepyeni bir ruhla ve azimle şahlanmış Türk milleti var. Artık karşınızda ‘ya olacağız, ya öleceğiz’ diyen bir millet var.

Bunu 15 Temmuz’da gördük mü? Gördük. Sadece şu Külliyenin etrafında 29 evladımız şehit oldu, 36 tane gazimiz var. Bir davet ve o davete ne yaptılar? İcabet ettiler. Çıktılar, o F16’lara karşı, o helikopterlere karşı, tanklara, toplara karşı fedayı can ettiler. Bize bedel ödetmekten söz edenlere diyoruz ki hodri meydan. Bu coğrafya nice büyük medeniyetlerin, nice büyük milletlerin doğuşuna şahitlik ettiği gibi, nice kibir abidesi azametli güçlerin çöküşünü de görmüştür. Bu toprakların altı, 600 bin kişiyle İstanbul’dan yola çıkıp Torosları ancak 60 bin kişiyle aşabilen orduların örnekleriyle doludur.

Neler çektik… Daha bakın, Sarıkamış’ın 103. yıldönümünü yeni kutladık. Benim dedem de orada şehit oldu. Ve onlar o bedeli ödediler, ama Ruslar orada daha farklı bir bedel ödedi. Çanakkale Boğazı ve toprakları aynı zamanda devrin en büyük, en modern, en kalabalık ordularının biliyorsunuz mezarlığıdır. Akif merhum ne diyor: ‘İmandır o cevher ki ilahi ne büyüktür, / İmansız olan paslı yürek sinede yüktür.’ Anadolu toprakları nice paslı yürekleri bu yükten kurtarmıştır. Biz İstiklal Marşı’mızı kardeşlerim, mürekkeple değil kanımızla yazmış bir milletiz. En büyük bedel can değil midir? Milletimiz istiklali ve istikbali için girdiği her imtihandan kanını akıtma pahasına çıkmıştır. Bize bedel ödetmekten söz edenlere tavsiyemiz, açın İstiklal Marşımızı okuyun.

Ne diyor orada:

‘Arkadaş! Yurduma alçakları uğratma sakın,

Siper et gövdeni, dursun bu hayâsızca akın.

Doğacaktır sana vadettiği günler Hakk’ın,

Kim bilir, belki yarın belki yarından da yakın.

Bastığın yerleri “toprak” diyerek geçme, tanı,

Düşün altındaki binlerce kefensiz yatanı.

Sen şehit oğlusun, incitme, yazıktır atanı,

Verme, dünyaları alsan da bu cennet vatanı.’

Evet, burada sözü edilen dünyaları alsak da vermeyeceğimiz cennet vatan var ya, işte onun içinde kimi soydaşımız, kimi dindaşımız, ama hepsi de kardeşimiz olan coğrafyamızdaki insanların tamamı var, yani 80 milyon var. Bitmedi, başka da var, nedir o? Her kim ki ‘Suriye’den, Irak’tan bize ne, Libya’dan, Kuzey Afrika’dan bize ne, Balkanlar’dan bize ne, Kafkasya’dan, Orta Asya’dan bize ne’ diyorsa, bilin ki sadece tarihimizden değil istiklal ve istikbal kavramlarından da habersizdir. Buraların hepsi de bizim gönül dünyamızın sınırları içindedir. Gazi ne diyordu? Misaki Milli hudutları. Neresi Misaki Milli? İşte şu anda terör koridoru oluşturmak isteyenler var ya kuzey Suriye’de, işte oralar hep Misaki Milli’nin içinde olan yerlerdi. Bu hassasiyetlerimizi unutmayın, onun için oralarda öyle devlet kurma, vesaire bu yola tevessül edenler avucunu yalar. Gereği neyse bunu görecekler. Kimse orada yeni bir devlet kurma gayreti içerisine girmesin, kararlılığımız tamdır.

Kendini fiziki sınırlarına hapsedenler, gönül pınarlarını kuruturlarsa ondan da mahrum kalırlar. Bizim gönül pınarlarımızı asla kurutmadık, inşallah kurutmayacağız. Şimdi ben buradan muhtarlarımıza soruyorum; gönül pınarlarımızı kurutmak isteyenlerin heveslerini 2019’da kursaklarında bırakıyor muyuz? Peki, bunun için bir oluyor muyuz? İri oluyor muyuz? Diri oluyor muyuz? Kardeş oluyor muyuz? Hep birlikte Türkiye oluyor muyuz? Rabbim hepinizden razı olsun.

Bu duygularla bir kez daha Cumhurbaşkanlığı Külliyesi’ni, bu gazi mekânı teşrifleriniz için her birinize ayrı ayrı şükranlarımı sunuyorum. Mahallelerinizdeki, köylerinizdeki kardeşlerime en kalbi muhabbetlerimi, selamlarımı iletmenizi rica ediyorum. Biraz sonra yemekte tekrar bir arada olacağız. Şimdilik sizleri sevgiyle, saygıyla selamlıyor, Allah yar ve yardımcınız olsun diyorum. Kalın sağlıcakla.

Sayın Başbakan,

Değerli milletvekili arkadaşlarım,

Kıymetli misafirler,

Hanımefendiler, beyefendiler,

Sevgili gençler;

Sizleri en kalbi duygularımla, hasretle, muhabbetle selamlıyorum. AK Parti Türkiye Büyük Millet Meclisi Grup Toplantısının partimiz, ülkemiz ve milletimiz için hayırlara vesile olmasını Rabbimden niyaz ediyorum. Sizlere Meclis çalışmalarında başarılı ve verimli bir hafta geçirmenizi temenni ediyorum.

Geçtiğimiz hafta Grup Toplantımızın ardından ülkemizi ziyaret eden Hırvatistan Cumhurbaşkanı Sayın Kitaroviç’i Külliyemizde ağırladık. Yine geçtiğimiz hafta Adalet Şûrasında akademisyenlerimizle ve yargı mensuplarımızla bir araya gelme imkânı bulduk. Son günlerde yaşanan birtakım gelişmeler, faturası her ne kadar Hükümetimize ve şahsımıza kesiliyor olsa da, aslında yargının kendi iç tartışmalarının ürünüdür. Adalet Şûrasının hem teoride, hem de uygulamada bu sorunların çözümü konusunda yol gösterici müzakerelere zemin teşkil ettiğine inanıyorum.

İdareciler Günü vesilesiyle biraraya geldiğimiz kaymakamlarımızla da hem kendi sıkıntılarını görüşme, hem de ülkemizle ilgili fikir teatisinde bulunma imkanı elde ettik. Milletvekillerimizle gruplar halinde biraraya gelerek parti ve ülke meselelerini istişare etme geleneğimizi geçtiğimiz hafta da sürdürdük. Muhtarlarımızla başlattığımız toplantı serisi ülkemiz demokrasimizde adeta yeni bir açılıma vesile olmuştur. Geçtiğimiz hafta da muhtarlarımızla Külliyemizde 43. defa biraraya geldik. Marmara Üniversitemizin 100. yılı dolayısıyla katıldığımız toplantıda hem mezun olduğum okulumuzu bir kez daha ziyaret etme, hem de görüşlerimizi akademisyenlerimizle paylaşma fırsatı buldum.

Hafta sonu ise Elazığ, Bingöl, Tokat ve Yozgat illerimizde kongrelerimize katıldık. Gittiğimiz her ilimizde vatandaşlarımızdan gerçekten çok coşkulu ve samimi bir hüsnükabul görüyoruz. Kongre salonlarının dışında içeridekilerden katbekat fazla bir kalabalığın sadece selamlamak için bizi bekliyor olması, gerçekten şahsımı çok çok mutlu etti. Hava muhalefeti sebebiyle oldukça gecikmeyle ulaşabildiğimiz Yozgat’ta dahi soğuğa ve yağışa rağmen büyük bir heyecanla sağ olsun bizleri beklediler. Buradan bir kez daha bizi muhabbetle bağrına basan tüm vatandaşlarıma şahsım, partim adına gönülden teşekkür ediyorum. Rabbim yol arkadaşlığımızı daim eylesin diyorum.

Böylece şahsen katıldığım kongre sayımız 19’u buldu. İnşallah bu hafta sonu da Kütahya ve Uşak kongrelerimize katılacağız, Şubat ayından itibaren de büyük şehirlerimizdekine hız vereceğiz. Ayrıca, Bursa’da Kadın Kolları kongresine de katılacağız.

Kongrelerimizde bizzat şahit olduğumuz bu muhteşem havanın seçime kadar daha da güçlendirilerek sürdürülmesi gerekiyor. AK Partinin bugüne kadarki tüm başarılarının arkasında genel başkanından teşkilatlarına, milletvekillerinden belediye başkanlarına kadar tüm mensuplarıyla özellikle de çok çalışması, sıkı çalışması, ter dökmesi vardır. Önümüzdeki dönemde de aynısını yapacağız. Genel Başkan olarak ülkemizi bir baştan bir başka adım adım gezerek, her fırsatta vatandaşlarımızla kucaklaşarak, ülke ve dünya gündemiyle ilgili görüşlerimizi paylaşarak vazifemizi icra ediyoruz.

Her bir arkadaşımdan aynısını bekliyorum. Türkiye’nin çevresinde yaşananlar ve içeride kurulan her gün yeni bir yüzüyle karşılaştığımız tuzaklar yükümüzü daha da artırıyor. AK Parti olarak ülkemizi ve milletimizi bu sıkıntılardan kurtarmakla ve hedeflerine ulaştırmakla hep birlikte mükellefiz. Milletimiz kara kaşımıza, kara gözümüze meftun olduğu için değil, bu konudaki samimiyetimize ve becerimize güvendiği için ülkenin yönetimini bize emanetti, bize emanet ediyor. Geçeğimizi gündüzümüze katarak tüm gücümüzü ve birikimimizi ortaya koyarak milletimize layık olacak bir yönetimi sergilemek mecburiyetindeyiz. Bu kutlu mücadelenin farkına varamamış, ehemmiyetini anlayamamış, önemini idrak edememiş hiç kimsenin AK Parti çatısı altında yeri olamaz.

Biz başka partiler gibi vaktimizi ve enerjimizi koltuk kavgalarıyla geçiremeyiz. Bizim verdiğimiz mücadele ikbal değil, istiklal ve istikbal mücadelesidir. Omuzlarımızdaki davanın büyüklüğü hepimizin fedakarlık yapmasını gerektiriyor. Üstadın dediği gibi; biz ancak bu yolu, ‘kim var denildiğinde sağına ve soluna bakınmadan ben varım diyebilen dava ahlakına sahip’ kadrolarla yürüyebiliriz. Ana kademesiyle, kadın kollarıyla, gençlik kollarıyla tüm arkadaşlarımın işte bu şuur altında olduklarına, bu anlayışla çalıştıklarına inanıyorum. Bize Anadolu kıtası büyüklüğündeki dava taşını gediğine koymadan durmak, duraksamak, hele hele gerilemek asla yoktur.

Değerli arkadaşlar;

Türkiye’nin üstelik de çok yönlü ve çok aktörlü bir terör meselesi vardır. Türkiye’nin bölgesinde yaşanan insani krizlerden kaynaklanan sıkıntıları vardır. Türkiye’nin küresel düzeyde bir tehdit haline dönüşen ayrımcılık, ırkçılık, Türk ve İslam düşmanlığı gibi sorunları vardır. Bütün bunların üzerine Türkiye’nin bir de ana muhalefet sorunu vardır.

Dünyanın her yerinde ana muhalefet partileri ülkenin yönetimine aday olduklarının bilinciyle proje üretir, program geliştirir, adeta gölge bir hükümet gibi çalışırlar. Bizdeki ana muhalefet ise adeta cebinde keklik olarak gördüğü yüzde 25’lik oyunun üzerine en küçük bir ilave yapmaya gerek görmediği gibi, tam tersine kendini sürekli marjinalize etmenin gayreti içindedir. Biz bu partinin başındaki zatın hezeyanlarını kimi zaman üzüntüyle, kimi zaman yüzümüz kızararak takip ederken, şimdi İstanbul’a bir il başkanı seçmişler ki tam bir facia.

Elbette demokrasiye saygımız vardır, bu kişi mademki kongre salonundan çıkmıştır, öyleyse CHP’nin il başkanıdır, ona diyecek sözümüz yok. Ama bu il başkanının geçmişine baktığımızda bizim bir şey söylememize gerek kalmıyor, kendi söyledikleri zaten her şeyi anlatıyor. Şimdi şöyle ekrana bir bakalım:

Bakınız çok ilginç, bu tweet’lerde neler yok ki. Ve yüzünde poşuyla polisimize taş atmaya varıncaya kadar görüntülerden tutun, attığı tweet’lere varıncaya kadar nasıl birisi. Her şey bir tarafa da, Gazi Mustafa Kemal’in kurduğu parti ne hallere geldi, kimlerin eline kaldı? “Ermeni soykırımı” diyerek tarihimizi ve milletimizi aşağılıyor. “Devlet katil değil seri katil” diyerek terör eylemlerinde güvenlik güçlerine saldırırken hayatını kaybedenlerin suçunu devlete atıyor. Gezi olayları sırasında çekilen ve kendisine atfedilen o yüzünde maske, elinde taş güvenlik güçlerimize saldırırken çekilmiş eylemci resmi ona ait değilse bile, bu vandallığa sahip çıktığını ispat ediyor. Diğer paylaşımlarından Gezi olayları sırasında insanları “ananı da al haydi Taksim’e” diyerek tahrik etmek dâhil, provokasyonların her yerinde bu kişinin bizzat bulunduğu anlaşılıyor.

İşte bütün bunların öncesinde de CHP’yle BDP’nin ortak hareket etmesini kutlayan mesajlar yayınlıyor. Bu konuda tepkiler almış olacak ki, hemen “CHP’yi BDP ile aynı yola girdi diye eleştiren gerzekler, yol doğru yol, ona bak sen” diyerek karşı saldırıya geçiyor. PKK’nın güdümündeki BDP’liler ülkemizi kaosa sürüklemek için sokakları kana ve ateşe boğarken, bu kişi “Kürtler Gezi’de yok, şunu yapmış, bunu yapmış, bahane bulma sen, Kobani’de ne yapıyorsun, nasıl davranıyorsun, ona bak” diyerek yapılan ihanete ortak oluyordu. Hatırlarsanız bu olaylarda ihtiyaç sahiplerine kurban eti dağıtmak için evden çıkan Yasin Börü ve arkadaşları başta olmak üzere 50’nin üzerinde masum insan alçakça, evet, şehit edilmişti.

15 Temmuz kahramanlarına etmedik hakaret bırakmıyor, darbe gecesi daha işin rengi dahi henüz tam belli olmamışken, “alın size nur topu gibi bir mağduriyet” diyerek tam da FETÖ’cülerin istediği gibi 15 Temmuz direnişini itibarsızlaştırmaya çabalıyor. Bu kişi adını daha sonra 15 Temmuz Şehitler Köprüsü olarak değiştirdiğimiz ve 34 vatandaşımızın alçakta şehit edildiği Boğaziçi Köprüsünde darbe gecesi yaşanan olayları nasıl anlatıyor biliyor musunuz? Aynen şöyle diyor, değerli kardeşlerim, bu CHP’nin nerede bulunduğunun da bir ifadesidir: “Tekbir getirerek boğaz keserek mi demokrasi mücadelesi verilir?” Bakın, şu cümle çok enteresan: “İnandığınız Allah’ınız sizin de belanızı versin.” Ey Kılıçdaroğlu, ey Kemal Efendi, söyle bana arkadaşını, söyleyeyim sana kim olduğunu. Kiminle yoldasın ortada işte. Yine 15 Temmuz’la ilgili “dinin nasıl afyon olarak kullanılabileceğinin canlı ve acı örneğini yaşadık dün gece” diyerek Marksist terminolojiyle milletimizin değerlerine saldırmıştır.

Sadece ülkemizin değil dünya tarihinin en şanlı mücadelesini böylesine alçakça ifade eden bir kişinin şu anda ana muhalefet partisi adına İstanbul gibi bir şehrin il başkanı koltuğunda oturuyor olması çok düşündürücüdür. Bay Kemal, herhalde sen de bundan sonra çok daha fazla düşüneceksin. Bunların sadece demokrasiden değil orada ülkesi, milleti, bayrağı, ezanı için hayatını kaybedenlere yaptıkları saygısızlıkla insanlıktan da nasiplerini almadıkları anlaşılıyor.

Geçtiğimiz yılın Kasım ayında da ülkemiz büyük bir ekonomik saldırının altındayken doların 4 lira olması için adeta yalvaran mesajlar paylaşıyordu. Kendisi bu naneleri yer de eşi ondan geri kalır mı? O da, eşi, o da adeta övünerek 7 dakikada çeyrek domuzu nasıl yediğini anlatıyor, 7 dakikada, hıza bak hıza. Milletime olan saygım sebebiyle şahsıma ve hatta vefat etmiş anacığıma yönelik galiz küfürleri burada zikretmekten hicap duyacağım, nice seviyesiz mesajları aktarmıyorum bile.

Kardeşlerim;

Eğer Türkiye’nin siyasi alternatifi bu şahsın İstanbul İl Başkanı olduğu bir CHP ise, vay milletimin haline, vay ülkemin haline. Bu kafayla CHP bırakın iktidara gelmeyi; kendi birliğini, bütünlüğünü dahi koruyamaz. Çünkü bu kafanın bir benzerini, artık ruh ikizi oldukları dünün BDP’sinin, bugünün HDP’sinin başına da musallat etmişlerdi. Normal şartlarda Taksim’in arka sokaklarındaki küçük bir büroda faaliyet gösteren marjinal bir derneğin başında olması gereken bu tipleri oradan alıp siyasi partinin başına koyduğunuzda işte böyle arızi bir durum ortaya çıkıyor.

Gençler;

Demokrasinin renklerinden biri diyerek geçiştirebileceğimiz bu zihniyete ülkenin ve milletin geleceğinde söz sahibi olması gereken yapıları teslim ederseniz, kendileriyle birlikte oraları da ne yaparlar, batırırlar. Gerçi Kemal Kılıçdaroğlu gibi karikatür bir tipin başında bulunduğu partiye de tencere-kapak misali herhalde böyle bir il başkanı yakışırdı.

Bu zat, Meclisin önünde bir firmadan alacağını tahsil etmekte yaşadığı sıkıntılar sebebiyle kendini yakmaya teşebbüs ettiği anlaşılan bir vatandaşımıza, “gidip kendini sarayın önünde yaksaydın, ardından sarayı da yaksaydın” diyebilecek kadar vicdan ve ahlak fukarasıdır. Şu anda ben de, arkadaşlarım da zaten suça teşvikten başta Bay Kemal hakkında biz davalarımızı açıyoruz. Lafa bak, bu söylenir mi; ‘git kendini sarayın önünde yak ve sarayı da yak.’ Bu nasıl bir siyasetçi, bu nasıl bu ülkede siyaset yapıyor? Bunların bedelini ödeyecekler.

15 Temmuz gecesi havalimanından darbecilerin açtığı yoldan kaçıp televizyon başında çay-kahve içerek vakit geçiren, sonra da çıkıp bu ihanete ‘kontrollü darbe’ diyecek kadar basitleşen bir genel başkanın il başkanı zaten daha başka nasıl olabilir? Terör örgütlerinin sözcülüğüne soyunmayı, hatta bizzat terör örgütü mensuplarını göreve getirmeyi muhalefet sanan bir zihniyet CHP’yi ne yapmıştır? Esir almıştır. Yazık, ülkemize de yazık, CHP’ye de yazık. CHP’ye gönül verenler arasında bu seviyesizlikleri, bu çirkinlikleri, bu ihanetleri kabul etmeyen nice insanlar olduğunu biliyorum, onlara özellikle sesleniyorum: Türkiye’nin ana muhalefet partisinin böyle bir avuç marjinalin elinde heder olması, demokrasimiz adına da çok büyük kayıptır.

Demokrasilerde ana muhalefet gerçekten çok önemlidir. Ülkenin gidişatından memnun olunmadığı durumlarda bir alternatifin bulunması herkes için bir umut, bir güven kaynağıdır. Unutulmamalıdır ki siyaset ülkenin ve milletin başına yeni dertler açma değil, var olan dertleri çözme işidir. Milletimizin değerlerine, tarihine, kültürüne hakaret etmek siyaset değildir. Bunun adı olsa-olsa millet düşmanlığı olur. Tam tersine, milletimiz siyasetçilerden tüm bunlara saygı duyarak demokraside ve ekonomide ülkeyi daha ileriye götürmek için adeta yarışmalarını bekliyor.

AK Parti olarak biz hizmet yarışında iddialıyız, iddialı olduğumuz için de işte 16 yıldır görüyorsunuz, her seçimden yükselerek çıktık, büyüyerek çıktık. İşte CHP de nal toplayarak arkamızdan geldi. Allah’ın izniyle bu konuda bileğimizi bükecek bir rakip tanımıyoruz. Ama konu CHP’nin başındaki zatın ve onun il başkanının yaptığı gibi hakarete, küfre, seviyesizliğe geldiğinde maalesef orada pek de iddia sahibi değiliz. Çünkü bizim anamızdan-babamızdan aldığımız bir terbiye var. Çünkü bizim hocalarımızdan, öğretmenlerimizden, büyüklerimizden tevarüs ettiğimiz bir ahlak çerçevemiz, bir edep anlayışımız var. Bu kişilerin seviyesine inmeye bizim yetiştiğimiz gelenek izin vermez. Her hususta olduğu gibi burada da takdiri en büyük hakim olarak gördüğümüz milletimize bırakıyoruz.

Biz ülkemizi 2019 yılına dün güzergahı açıklanan Kanal İstanbul gibi, bu yılın sonuna doğru ilk etabının açılışını yapacağımız yeni havalimanı gibi büyümede, üretimde, istihdamda, ihracatta, turizmde elde ettiğimiz güzel sonuçlar gibi müjdelerle hazırlıyoruz. Anlaşılan o ki CHP’nin 2019 hazırlığı da işte bu. Herkes kendine yakışanı yapıyor ve yapmaya devam edecek.

Değerli arkadaşlar;

CHP’de yaşananlar ülkemizin güney sınırlarında maruz kaldığı tehditten bağımsız değildir. Türkiye’yi güney sınırları boyunca kurmak istedikleri bir terör koridoruyla kuşatmayı hedef alan projenin içerideki bir başka boyutu da, CHP eliyle içeride siyaseti kuşatmaktır. Milletimiz Gezi olaylarından beri böyle bir kuşatmaya izin vermeyeceğini göstermiştir. Sınırlarımız boyunca terörist ordusu kurmaya çalışanlara vaktimizi ve enerjimizi içeriye hapsederek destek olmaya çalışanların oyunlarına gelmeyeceğiz. Milletimize yapılan hiçbir hakareti elbette cevapsız bırakmayacağız. Ama kimseye de hak ettiğinden fazla zaman ayırmayacağız.

Tabii burada özellikle bu toplantıyla benim NATO’ya da bir serzenişim var: Ey NATO, siz ortaklarınızdan birine herhangi bir sınır tecavüzünde, tacizinde bulunanlara karşı tavır almakla da mükellefsiniz. Peki, şu ana kadar siz ne tür bir tavır aldınız? Bunu kendilerine duyurduk, duyuruyoruz. Şu anda da yine Belçika’daki toplantıda Genelkurmay Başkanımız kendileriyle bu konuları da görüşüyorlar, görüşecekler.

Bizim yapacak çok işimiz var. Bizim ülkemizi muasır medeniyet seviyesinin üzerine çıkarmak gibi bir davamız var. Bizim 2023 hedeflerimiz var, bizim 2053 vizyonumuz var. Bizim 2071 vizyonumuz var. Eğitimde geçtiğimiz 15 yılda 270 bin derslik, 110 yeni üniversite açtık. Önümüzdeki dönemde hem çok daha fazlasını yapacağız, hem de kaliteyi yükselteceğiz. Sağlıkta 1156 hastanenin üzerine 3526 hastane daha ilave ettik. Hastanelerimizi en modern araç-gereçlerle donattık. Sağlık çalışanlarının sayısını 378 binden 900 bine çıkardık.

Kardeşlerim, spor tesislerimizin sayısını 1575’ten 3481’e yükselttik. Özellikle şehirlerimizi modern stadyumlarla donattık. Şurası çok önemli, gençlik açısından çok önemli; lisanslı sporcu sayımızı 278 binden 7 milyon 600 bine ulaştırdık.

Toplu konutta 43 binden aldığımız konut sayısını 860 bine çıkardık. Ulaşımda bölünmüş yol uzunluğumuzu biliyorsunuz değerli kardeşlerim, 75 senede bu ülkede 6100 kilometre bölünmüş yol yapılmışken, biz şu 15 senede değerli kardeşlerim, bunu 25380 kilometreye çıkardık. Ve tünellerimizin uzunluğu 50 kilometre iken, bunu da 365 kilometreye yükselttik. Ülkemizi yüksek hızlı tren yoluyla tanıştırdık. Havalimanlarımızın sayısını, evet 26’dan aldık 55’e, yurt dışı uçuş noktası sayısını da 60’tan 296’ya çıkardık.

Barajlarımızın sayısını 276’dan 727’ye, HES’lerimizin sayısını 105’ten 615’e, orman varlığımızı değerli kardeşlerim, küsuratı söylemiyorum, 21 milyon hektardan 22,3 milyon hektara yükselttik. Sosyal yardımları yıllık 2 milyar liradan 38 milyar liraya çıkartarak ülkemizde hiç kimsenin aç ve açık kalmamasını sağladığımız gibi, son 7 yılda Suriye ve Irak’tan elen 4,5 milyon sığınmacıya kucak açtık, kapılarımızı açtık ve onların her türlü bakımını şu anda biz üstlendik.

Marmaray, Ankara-İstanbul, Ankara-Konya, Ankara-Eskişehir hızlı tren hatlarını, Bakü-Tiflis-Kars demir yolunu, Avrasya Tünelini, Yavuz Sultan Selim Köprüsünü ve Kuzey Marmara otoyolunu, Osman Gazi Köprüsünü ve peyderpey hizmete giren İstanbul-İzmir otoyolunu, ülkemizin dört bir yanındaki tünelleri, köprüleri hizmete açtık. Çanakkale Köprüsü, hızlı tren hatları, otoyolları, Ovit, KOP, Cankurtaran gibi nice tünellerin, bölünmüş yollar gibi nice projelerin inşası da hızla sürüyor. İnşallah bu yıl içerisinde açacaklarımız var, önümüzdeki yıl içinde açacaklarımız var. Biz milletimize verdiğimiz hizmet sözünü layıkıyla yerine getirmek için çalışmaya devam edeceğiz.

Dün Irak’ta oynanan oyunu bozduk, Suriye’de oynan oyunun kalbine Fırat Kalkanıyla adeta bir hançer sapladık, inşallah yarın, öbür gün, kısa bir süre içinde Afrin ve Mümbiç’ten başlayarak Suriye’deki diğer terör yuvalarını da birer birer dağıtacağız. Buna ne müttefikimiz gibi gözüküp de bizi sırtımızdan vurmaya kalkanlar engel olabilir, ne de siyasetçi görünümlü marjinal terör destekçileri mani olabilir. Hala bizim Rabia’mızın anlamını kavramayanlar ve bu uğurda neler yapabileceğimizi göremeyenler olduğu anlaşılıyor. Biz, ‘tek millet, tek bayrak, tek vatan, tek devlet’ derken bir sloganı tekrarlamıyoruz. Biz bu ifadeyle maziden atiye kurduğumuz köprüyü hatırlatıyoruz. Zira 80 milyon biz tek milletiz, çünkü biz yaratılanı Yaratan’dan ötürü sevdik, bizde ayrımcılık yok.

Tek bayrak dedik, bizim bayrağımıza eş bayrak bu ülkede görmedik, görmüyoruz. Tek vatan dedik, 780 bin kilometrekareyle bizi evvel Allah bölemeyecekler. Ve Türkiye Cumhuriyeti Devleti’nden başka biz bu ülkede devlet tanımıyoruz.

Osmanlı’ya yaptıkları gibi bize de ‘hasta adam’ muamelesi çekmek isteyenler varsa, açsınlar 15 Temmuz gecesinin görüntülerini tekrar tekrar seyretsinler. Orada hasta bir millet, hasta bir devlet mi var; yoksa erkeğiyle, kadınıyla, genciyle, yaşlısıyla kıyama kalkmış koskoca bir millet ve arkasında dualarıyla onları destekleyen yüzmilyonlarca kardeşi mi var, iyi baksınlar.

Bu duygularla bir kez daha Grup Toplantımızın hayırlara vesile olmasını temenni ediyorum, hepinize sevgilerimi, saygılarım sunuyorum. Kalın sağlıcakla.

Değerli muhtarlarımız, 
Kıymetli kardeşlerim;

Sizleri en kalbi duygularımla, hasretle, muhabbetle selamlıyorum. Cumhurbaşkanlığı Külliyesine, milletin evine, bu gazi mekâna hoş geldiniz.

Muhtarlar Toplantımızın 44’üncüsünde sizlerle biraradayız. Bugün de Adıyaman, Amasya, Aydın, Burdur, Çanakkale, Denizli, Düzce, Elazığ, Erzurum, Gümüşhane, Kahramanmaraş, Malatya, Mersin, Nevşehir ve Tokat illerimizden gelen siz kıymetli muhtarlarımızı misafir ediyoruz.

Bu ay sonu itibariyle muhtarlarımızla buluşmalarımızın üçüncü yılını geride bırakıyoruz. Ülkemiz ve dünya tarihinde örneği olmayan böylesine geniş tabanlı bir kucaklaşmaya eşlik ettiğiniz, bizlere kalbinizi açtığınız için her birinize ayrı ayrı şahsım, milletim adına teşekkür ediyorum. Ülkemizdeki 50 bin muhtarımızın tamamıyla bir araya gelene kadar bu buluşmaları inşallah sürdüreceğiz. Birisi hariç tüm toplantılarımızı gerçekleştirdiğimiz bu salonda muhtarlarımızla nice tarihi hadiseleri birlikte yaşadık, birlikte değerlendirdik, birlikte üzüldük, birlikte sevindik. Yine tarihi bir hadiseyi tüm sıcaklığıyla yaşadığımız şu günlerde sizlerle hasbihal etmek, dertleşmek üzere bir aradayız.

Kardeşlerim;

Afrin’i teröristlerden temizlemek için başlattığımız ve Zeytin Dalı Operasyon Allah’a hamdolsun başarıyla sürüyor. Türk Silahlı Kuvvetleri’mize ait birlikler ile bölgenin asli sahipleri olan Suriyeli kardeşlerimizden oluşan Özgür Suriye Ordusu unsurları adım-adım Afrin’i kontrol altına alıyor. Son birkaç yılda 5 bin tır ve 2 bin uçak dolusu silahla donatılan terör örgütünün son mensubu da etkisiz hale getirilene kadar bu operasyon devam edecektir. Bin yıllık komşuluk ve kardeşlik hukukumuzun gereği olarak bölgeyi adı ister DEAŞ olsun, ister PKK veya onun uzantıları olsun hiç fark etmez, tüm terör örgütlerinden arındırmayı boynumuzun borcu olarak görüyoruz. Sınır güvenliğimiz elbette önemlidir. Vatandaşlarımızın can ve mal güvenliğine kasteden sınır ötesi tehditler elbette önemlidir. Ama biz Suriye’deki Arap, Türkmen ve Kürt kardeşlerimizin güvenliğini, huzurunu, refahını ve geleceğini en az kendimizinki kadar önemli görüyoruz.

Bir önceki buluşmamızda, muhtarlarımıza ‘artık gözümüzün içine bakıla bakıla bize yalan söylenmesine tahammül etmek zorunda değiliz’ demiştim. Nitekim kimin ne dediğine değil, milletimizin ne istediğine bakarak bu operasyonu başlattık. Tabii birileri hemen fitne kazanını kaynatmaya başlattı. Bizim sınır güvenliğini sağlama ve Suriye’yi yıllardır ülkemizde misafir ettiğimiz kardeşlerimizin geri dönebilecekleri emin bir yer haline getirme gayretlerimizi çarpıtmaya çalışanlar dört bir koldan saldırıyor.

Kimi terör örgütlerine yönelik olduğu gün gibi açık ve net ortadayken, bu operasyonu Afrin’deki Kürt kardeşlerimize karşı gibi göstermeye, kimi bizi Suriye’yi işgalle suçlamaya çalışıyor. Biliyorsunuz Fırat Kalkanı Harekatında 3 bini aşkın DEAŞ’lıyı ve yüzlerce PYD, YPG’liyi etkisiz hale getirdik. O zaman da bize benzer suçlamalarda bulundular. Ama şimdi teröristlerden arındırmakla kalmayıp altyapısıyla, eğitimiyle, sağlığıyla, tüm belediye hizmetleriyle ayağa kaldırdığımız El Rai, Cerablus, El Bab arasındaki 2 bin kilometrekarelik alana 100 bine yakın kardeşimiz geri dönüp normal hayatını sürdürmeye başladı.

Acaba şu anda Suriye’ye saldıranlar bunları görmüyor mu? Terör örgütlerine bu destekleri verenler bunları görmüyorlar mı? Şimdi biz diyoruz ki; Afrin’de de aynısı olacak. Önce teröristlerin kökünü kurutacağız, sonra da orayı yaşanabilir hale getireceğiz. Kimler için? 3,5 milyon benim ülkemde şu anda misafir ettiğimiz Suriyeliler için. Tekrar onları topraklarına, anavatanlarına geri göndereceğiz. Sürekli olarak böyle çadırda veyahut da konteynerlerde veyahut da buldukları yere herhalde iskan edecek halimiz yok.

Kardeşlerim;

Biz bu gerçeklerle yıllardır yüzleştiğimiz için aslında kimin nerede durduğunu gayet iyi biliyoruz. Dikkat ederseniz, DEAŞ bahanesiyle Afrin’i terör koridoruna dahil etmek isteyenler bugün DEAŞ’lılarla birlikte ülkemize karşı açık, net savaşıyorlar. Bölücü örgüt güya hapishanelerde tuttuğu DEAŞ’lıları bize karşı beraberce savaşmak üzere salıvermiş. Çünkü bunların birbirinden farkı yok. Al PYD’yi vur DEAŞ’a, al YPG’yi vur DEAŞ’a, DHKP-C’ye; hiç birbirinden farkı yok, hepsi birbirinin aynı, o da terörist, o da terörist. DEAŞ’la PYD-YPG, bunlar tıpkı bir madalyonun iki yüzü gibi, aynı senaryoda farklı roller üstlenmiş, aynı amaca hizmet eden terör örgütleridir. Her iki örgütün de ipini elinde tutanlar işlerine geldiğinde birini, işlerine geldiğinde ötekini ne yapıyor, öne sürüyor.

Nitekim Rakka’da kuşatılıp kolayca imha edilebilecek olan DEAŞ’lılar kamyonlarla oradan çıkartılarak çeşitli bölgelere ne yapıldı, dağıtıldı. Bunların bir kısmının da ülkemize yönelik eylemler için rezervde tutulduğunu da gayet iyi biliyoruz ha, bunlardan haberdarız. Afrin’e yaptığımız operasyon aynı zamanda işte bu rezervin bir kısmını da ortadan kaldırmaya yöneliktir. Allah’ın izni, milletimizin feraseti, güvenlik güçlerimizin becerisiyle biz bu DEAŞ belasını öyle veya böyle kendimizden uzak tutarız, ama aynı şeyi yıllardır bizim mücadelemizi engellemek için adeta ellerinden gelen her şeyi yapan diğer ülkeler yapabilir mi, işte onu bilmiyoruz. Bu ülkeler daha düne kadar bizim kimlik bilgilerini verdiğimiz teröristleri bile kontrol altında tutmayı beceremeyip kanlı eylemlerle, çok açık, net, bu tür eylemlere maruz kalmışlardır. Şimdi çok daha profesyonel, çok daha gözü kara, çok daha vahşi teröristlerle muhatap olduklarında neler yapacaklarını hep birlikte göreceğiz.

İşte dost Almanya, bakınız yolcularımız Almanya’dan Türkiye’ye dönüş yapıyorlar ve orada PKK terör örgütü oradaki kardeşlerimizi havalimanında alıyorlar tekme-tokat, ellerindeki sopalarla, çeşitli araçlarla dövmeye yöneliyorlar ve Alman polisi izliyor, seyrediyor. Böyle güvenlik olabilir mi? Bu senin en güvenli olduğun yer. Neresi? Havalimanı. Havalimanında bu yapılıyor, bunlara müdahale yok. Nereye kadar, nasıl olacak bu? Söylediğimiz zaman da, ‘ama doğru değil ha, olmuyor ha.’ Biz bu gördüklerimize sessiz mi kalalım. Bugüne kadar zaten hep bunları yuttuk yuttuk yuttuk, hep söylenen şey, ‘işte yargı var, hukuk var.’ Tamam da, bu nasıl yargı, bu nasıl hukuk? Oradaki yolcunun yol güvenliği yoksa, sen nasıl devletsin, sormazlar mı? Bizde böyle bir şey olduğu zaman hemen ayağa kalkıyorsunuz. Kusura bakmayın, biz bu gerçekleri de söyleyeceğiz.

Bakınız, Kobani’de özellikle Aynel Arab’tan kaçarak Hükümetimize ve ülkemize sığınan yüzbinlerce kardeşimiz, bölge DEAŞ’tan temizlenmiş olmasına rağmen evlerine geri dönmüyor, topraklarımızda yaşamayı sürdürüyor. Niçin biliyor musunuz? Çünkü belki görünüşte DEAŞ gitti ama, oraya bir başka terör örgütü çöreklendi. Yüzbinlerce insan canından, malından, namusundan, geleceğinden emin olmadığı için evlerine geri dönmüyor, beklemeye devam ediyor. Eğer birilerinin iddia ettiği veya göstermeye çalıştığı gibi güya haklarını savunduğu insanlara dahi güven vermeyen bu örgütün gerçek yüzünü görmek, bilmek için daha başka neye ihtiyaç vardır.

Kardeşlerim;

Bunlar barbar, bunlar katil, bunlar hırsız, bunlar ırz düşmanı, bunlar bölgemizin maruz kaldığı post-modern Haçlı seferinin yeni işbirlikçileri. Bölücü terör örgütünün Suriye’de ele geçirdiği yerlerde hakimiyet kurmak için Arap’ından Kürt’üne ve Türkmen’ine kadar on binlerce kişiyi bizzat öldürdüğünü veya beraber çalıştığı güçlere bombalatarak katlettirdiğini bilmeyen mi var? Kendilerine karşı çıkan herkesi DEAŞ’lı gibi gösterip yaşadıkları yerlerin koordinatlarını verdikleri güçlere öldürtenlerin, Suriye için, bölgemiz hayırlı niyetleri olması mümkün mü? Elinde onbinlerce çocuğun, kadının, yaşlının, masumun kanını olan bu örgütü destekleyip Türkiye’yi ‘işgalci’ diye itham edenlerin bırakın Kürtçülüğünü, bırakın sosyalistliğini, insanlığından şüphe ederim.

Kardeşlerim;

Aslında biz Afrin’de aynı zamanda tüm insanlığın düşmanı bir zihniyetle de mücadele ediyoruz; bunu görecekler, bunun ispatı olacak. Ateş altındaki sivillerin tahliyesini engelleyen kadınları, çocukları, yaşlıları canlı kalkan olarak kullanan bu zihniyet, çukur eylemlerinde ve Fırat Kalkanı Harekatımızda da karşımıza çıkmıştı. Biz, 13-15 yaşındaki çocukları, dünyadan haberi olmayan yaşlı kadınları ellerine silah tutuşturarak fotoğraflar yayınlayan, kendisi lokmaya muhtaç garipleri haraca bağlayan bir örgütü tepelemeye çalışıyoruz. Dünyada insan hakları adına, özgürlükler adına, çocukları ve kadınları müdafaa adına çalışan ne kadar sivil toplum kuruluşu, ne kadar devlet varsa hepsini de bu mücadelesinde Türkiye’yi desteklemeye davet ediyoruz.

Zeytin bizim inancımızda çok kutludur ve “Vettini Vezzeytun”, burada Allah tin helvası ile zeytine yemin ediyor, onunla başlayan bir sure. Ve bu aynı zamanda özgürlüklerin de müjdesidir, özgürlüğün bir ifadesidir. İşte biz bu zeytin dalı olarak bunu kullanırken dedik ki, toparlayalım, kucaklayalım ve böyle bir özgürlük adımını atalım.

İşte bu bir samimiyet testidir; gerçekten terörizmle mücadeleyi ve insan haklarını savunanlarla bu kavramları istismar ederek kendi projelerini hayata geçirmeye çalışanların ayrımını bu süreçte hep birlikte çok daha iyi yapacağız.

Türkiye izlediği politikayla sadece kendi sınırlarını korumakla ve bin yıllık kardeşlerine gövdesini siper etmekle kalmıyor, aynı zamanda topyekun insanlığın onurunu da kurtarıyor. İnsanlık tarihinin en kadim yerleşim yerlerini yakıp yıkan, oluk oluk kan akıtan bu oyuna bizden başka dur diyenin çıkmıyor olmasını üzüntüyle karşılıyoruz.

Biz Zeytin Dalı Operasyonuyla bölgemiz üzerinde farklı emelleri olan güçlerin, derenin taşıyla derenin kuşunu vurma oyununu bir kez daha ne yaptık? Bozmuş olduk. İnşallah Mümbiç’ten başlayarak sınırlarımız boyunca bu oyunu boza boza devam edecek, bölgemizi bu musibetten tamamen temizleyeceğiz.

Bakınız, Sayın Obama döneminde bizim bir de zeytinlik hareketi vardı, zeytinlik harekatında da ne yazık ki Obama orada bizi aldattı. O harekat Münbiç’i işte teröristlerden temizleme harekatıydı ve sözünde durmadı. Defaatle kendisiyle görüşmemize rağmen, biz üzerimize düşeni yaptık, ama onlar üzerine düşeni yapmadılar. Ve bize söz verdiler, ‘biz buradaki teröristleri Fırat’ın doğusuna süreceğiz, Münbiç’i gerçek sahiplerine bırakacağız’ dediler. Çünkü Mümbiç yüzde 95’yle Araplarındır, orada Kürt yoktur, ama sözlerinde durmadılar, çünkü hesap başkaydı, hesap orada adeta yeniden bir terör devleti oluşturmanın hesabıydı. Ama adını ne koyuyorlardı? Kürt devleti. Yahu burada Kürt yok ki, burada yüzde 95 Arap var. Sen bu Arapları buradan kovuyorsun, oraya gelip terör örgütünün mensuplarını yığıyorsun, aynısını Kobani’de yaptılar. Oralar neydi? Aynel Arab, adı üzerinde, onları oradan kovdunuz, geldiniz oraya da aynı şekilde yine terör örgütünün mensuplarını yığdınız, teröristleri yığdınız. Bunları söyleyince rahatsız oluyor beyler. Kusura bakmayın, biz doğruyu her yerde söyleyeceğiz ve bundan hiçbir zaman da geri durmayacağız.

Değerli kardeşlerim;

Tabii biz bu adımları atarken kararlılıkla bu yolda yürümeye devam ederken, her mücadelede de biliyoruz ki bu mücadelelerin bir bedeli vardır, bunu göreceğiz. 2015 yılı Temmuz ayından beri terörle mücadelede sınırlarımız içinde binin üzerinde şehit verdik.

Değerli kardeşlerim;

Fırat Kalkanı Harekatında da 22 şehit verdik, Zeytin Dalı Operasyonunda şehitlerimiz var, gazilerimiz var. Ama şurada özellikle Özgür Suriye Ordusu ve bizim şehitlerimizle beraber 7-8 tane şehidimiz varsa, 4 gün içerisinde, evet, karşı taraftan da tespit ettiğimi kadarıyla 268 kişi etkisiz hale getirildi. Kararlı bir şekilde bu devam edecek, bunların kökünü kazıyacağız. Ya çekip gidecek, ya çekip gidecekler; bunun başka çaresi yok.

Bizim derdimiz, oranın toprakları değil orada adaletin tesisidir. Bizim derdimiz, 3,5 milyon Suriyeli benim ülkemde yaşıyor, bu insanların kendi topraklarına dönüşünü sağlamaktır. Nasıl 2 bin kilometrekarelik El Rai, Bab, Cerablus, bu bölgeye 100 bine yakın insan dönüp yerleştiyse, inşallah Afrin ve İdlib, Mümbiç, o bölgede de yine dönüp oraya asıl oranın sahiplerinin yerleşmesini sağlamaktır.

Gönül ister ki, güvenlik güçlerimizin hiçbirinin burnu kanamadan bu operasyonları tamamlayabilelim. Ama çatışmanın olduğu, silahların konuştuğu, terörün hiçbir sınır, ahlak, ilke tanımadan saldırdığı bir yerde kayıplar kaçınılmaz hale geliyor. Hamdolsun, bizim askerimiz, polisimiz, korucularımız, Özgür Suriye Ordusundaki kardeşlerimiz, her şeyden önce şehadeti şereflerin en büyüğü olarak gördükleri için adeta ölümün üzerine üzerine gidiyorlar. Rabbimiz bize dünya hayatını ahiret hayatı için, cennet için feda eden şehitlerimizin diri olduklarını müjdeliyor. Onun için; “Ey şehit oğlu şehit, isteme benden makber, / Sana âğûşunu açmış duruyor Peygamber” diyor Akif. Zaten öyle olduğu zaman orada ne var? Ha orada iman tecillisi var. İşte orada ölümü korkutursun, ölümden korkmazsın. Şu anda askerlerimizi, Mehmetçiklerimizi ben öyle görüyorum. İşte bu sabah askerlerimizle, Mehmet’imizle yapılan röportajlara baktığımızda ne diyorlar? Biz Afrin’e düğüne gidiyoruz diyorlar. Elhamdülillah, buna inanmak öyle sıradan herkesin karı değil, ama bizim Mehmet’imizin yetişmesi elhamdülillah böyle.

Burada Zeytin Dalı Operasyonunda, daha önceki sınır ötesi operasyonlarımızda terörle mücadelede, 15 Temmuz’da verdiğimiz tüm şehitlerimize bir kez daha Allah’tan rahmet, yakınlarına ve milletimize başsağlığı diliyorum, gazilerimize sıhhat ve afiyet temenni ediyorum. Halen operasyon halindeki tüm güvenlik güçlerimizi Rabbim korusun, esirgesin, zafere ulaştırsın diyorum.

Şehitlerimiz için el Fatiha…

Kardeşlerim;

Yaşadığımız dönemler aynı zamanda millet olduğumuzu, daha iyi hissettiğimiz, daha iyi gördüğümüz günlerdir. Türkiye’nin doğusundan batısına, kuzeyinden güneyine 81 vilayeti ve 80 milyon insanıyla Zeytin Dalı Operasyonu konusunda ortaya koyduğu birlik, beraberlik, dayanışma ruhu bize Mehmet Akif’in o güzel şiirini yine hatırlattı:

“Bir zamanlar biz de millet, hem nasıl milletmişiz:

Gelmişiz dünyaya millet, milliyet nedir öğretmişiz!

Kapkaranlıkken bütün afakı insaniyetin,

Nur olup fışkırmışız ta sinesinden zulmetin.

Bekayı hak tanıyan, say’i bir vazife bilir,

Çalış, çalış ki beka sa’y olursa hak edilir.”

Evet, sadece bir zamanlar değil bugün de millet olduğumuzu, hem de tüm dünyaya örnek olacak bir millet olduğumuzu görmenin mutluluğu içindeyiz. Türkiye’nin bu milli politikasına destek veren tüm vatandaşlarımıza, tüm siyasi partilerimize, tüm sivil toplum kuruluşlarımıza dualarıyla, askerimize destek olan tüm gönül erlerimize şükranlarımı sunuyorum.

Ülkemiz bir asır önce milletimizi bölmeyi, parçalamayı, aramıza tefrika sokmayı başardıkları için uçurumun kenarına getirmişti. Çanakkale’de başlayan dirilişi İstiklal Harbimizle kuruluşa dönüştürerek bu cendereden çıkmıştık. Cumhuriyet tarihimiz boyunca bizi rahat bırakmadılar. Kimi zaman ideolojik cepheleri, kimi zaman mezhep, kimi zaman köken farklılıklarını, kimi zaman sosyal-siyasal fay hatlarını kullanmak suretiyle bizi hep kendimizle kavga eden, kendi içinde didişen bir ülke olarak tutmaya çalıştılar. Hamdolsun ülkemizin son 15 yılı diğer birçok atılımların, hizmetlerin yanında milli birlik ve bütünlüğümüzün de güçlenmesine vesile olmuştur. 15 Temmuz bu anlayışın adeta zirvesidir.

PKK’ya karşı nasıl birlik ve beraberlik içindeysek, FETÖ’ye karşı da tek yürek olarak hareket etmeyi başardığımız için bu süreci herhangi bir yıkıma uğramadan atlatabildik. Bugün artık ülkemiz adına hangi mücadeleye girersek girelim, biliyoruz ki arkamızda yüreğiyle, bileğiyle, cesaretiyle, kararlılığıyla koskoca bir millet var.

Askerimiz cephede savaşıyor; ama Adıyaman’daki vatandaşlarımızdan Amasya Suluova’daki muhtarlarımıza, ülkemizdeki Suriyelilerden yaşadıkları çadırlardan seslerini duydukları tanklarımızın önüne gelip kurban kesen Yörüklerimize kadar tüm milletimiz onlarla birlikte olmak için işte burada olduğu gibi can atıyor. Dünyada bizden başka ucunda şehadetin olduğu bir mücadeleye böylesine gönüllü olarak, böylesine aşkla, böylesine sevdayla koşan, koşmak isteyen bir başka millet tanımadım, tanımıyorum. Yüreklerimiz aynen burada olduğu gibi toplu vurduğu müddetçe milletimizi sindirecek hiçbir güç yoktur. Çünkü biz vatanın ne demek olduğunu biliyoruz. Vatan sahibi olmanın, vatana sahip çıkmanın, vatanı gelecek nesillere bırakmanın öyle kolay olmadığını gayet iyi biliyoruz.

Bakınız Allah rahmet etsin, bizim malum bir Abdürrahim Karakoç üstadımız vardı, biraz uzun olacak ama, çok dertli de onun için, aynen şöyle ifade ediyor:

“İmzan varsa tarihinde dününde

Set oldunsa düşmanların önünde

Milleti kahreden acı gününde

Gözyaşı dökersen, bu vatan senin.

 

Sütü bozuklar zamanla el olur

Her kavgada yiğitlere gel olur

Yanan yüreklere ırmak sel olur

Çağlayıp akarsan, bu vatan senin.

 

Korudunsa kurşun dahi yiyerek

Sevmişsindir düşünerek duyarak

Çıplak yerler yeşillensin diyerek

Bir fidan dikersen, bu vatan senin.

 

Ne demek ikilik ne demek hizip

Bazen itaatten; intikam cazip

Karanlık zatları hizaya dizip

İmiğin sökersen bu vatan senin.

 

Anadolu Türk’ün olduğu gibi

Fatih’in Bizans’ı aldığı gibi

Okların kalkanı deldiği gibi

Bir ateş yakarsan, bu vatan senin.

 

Soylu bir akına çıkmak var yine

Sarıl var gücünle din-i mübine

İrfan tohumunu yurt zeminine

Yılmadan ekersen, bu vatan senin.”

 

Evet, işte soylu bir akına çıktığımız şu günlerde hep birlikte vatanımıza daha sıkı sahip çıkacağız, bunun için daha çok çalışacağız, her birimiz işimizi daha iyi yapacağız. Hamdolsun askerimiz sınır boylarında ve sınır ötesinde, polisimiz ve jandarmamız yurdumuzun her köşesinde teröristle, hırsızla, uğursuzla olan mücadelesini en iyi şekilde yerine getiriyor, aynı şekilde hepimizin de vazifesine sahip çıkması gerekiyor.

 

Cumhurbaşkanı olarak biz kendi işimize dört elle sarılacağız. Muhtarlar olarak siz değerli kardeşlerim, kendi işinize dört elle sarılacaksınız. Esnaf dükkanında, memur dairesinde, çiftçi toprağında, işadamı ofisinde, ihracatçı dünyanın dört bir yanında işini en iyi şekilde yapacak ki vatanımıza borcumuzu ödeyebilelim. Öğrencilerimiz okullarında en iyi eğitimi alacaklar ki, ülkemizin geleceğini güvenle onlara emanet edebilelim. Elbette dualarımız askerlerimizle birlikte olacak, kalplerimiz onlarla birlikte çarpacaktır. Ama vatanımız için yapacağımız en güzel iş, kendi sorumluluk, yetki ve kabiliyet alanımızda olabileceğin en iyisini ortaya koymaktır.

Onun için ne diyorum? Tek millet diyorum. Niye? 80 milyon Türk’üyle, Kürt’üyle, Laz’ıyla, Çerkez’iyle, Gürcü’süyle, Abhaza’sıyla, Roman’ıyla, Boşnak’ıyla 80 milyon tek millet; bizi bölemeyecekler. Biz birbirimizi Yaratan’dan ötürü seveceğiz, paradan, puldan, makamdan dolayı değil.

İki; tek bayrak. Bizim bayrağımızın güzelliğinde bayrak tanımıyoruz. Rengi şehidimizin kanı, hilal bağımsızlığımızın ifadesi, yıldız şehidimizin ta kendisi.

Üç; “Bayrakları bayrak yapan üstündeki kandır, / Toprak eğer uğurunda ölen varsa vatandır.” Evet, 780 bin kilometrekarelik vatan topraklarımız şehit kanlarıyla yoğrulmuştur. Bizim vatanımız tarla değildir, şehit kanlarıyla yoğrulmuş bir vatandır 780 bin kilometrekare. Bunun üzerinde kimse herhangi bir bölme, parçalama, buna giremez, girdiği anda, Gabar’da, Cudi’de, Kato’da, Tendürek’te, ta Kandil’de, işte oralarda her birimiz F-16 oluruz, her birimiz helikopterlerle üzerlerine yağarız, tank oluruz, top oluruz inlerine kadar gireriz.

İşte bakınız, bir F-16 ta deliğine kadar mağaranın ne yaptı? İzlediniz değil mi televizyonlarda? Bombayı bıraktı mı oraya? Bıraktı. Bak Mehmet’imiz böyle işte, Türk askeri bu. Her türlü riski alarak eğildi, neredeyse toprağı pas geçecek şekilde gitti o deliğe onu bıraktı. Bunların inlerine inlerine gireceğiz, ama içeride, ama dışarıda, çünkü bu vatanı böldürmeyeceğiz. Ve dört; bizim Türkiye Cumhuriyeti Devleti’nden başka devletimiz yok, tek Devlet Türkiye Cumhuriyeti Devleti ve bu yola böyle devam edeceğiz.

Onun için benim sizden bir ricam var: Kardeşlerim, bak değişik illerden muhtarlar, inşallah şöyle Ramazan’ın sonuna doğru büyük merkezde muhtarlarımızla bir araya gelmeye devam edeceğiz, orada aynı anda 2 bin kişiyi toplayacağız inşallah, o da hemen şöyle ileride bu Külliye’nin içinde ve çok daha seri bir şekilde bu toplantılarımızı devam ettireceğiz. Öyleyse bir olacağız, iri olacağız, diri olacağız, kardeş olacağız, hep birlikte Türkiye olacağız.

Rabbim yar ve yardımcımız olsun.

Bu duygularla bir kez daha Cumhurbaşkanlığı Külliyesi’ni, bu gazi mekanı teşrifleriniz için her birinize ayrı ayrı şükranlarımı sunuyorum. Mahallelerinizdeki, köylerinizdeki kardeşlerime en kalbi muhabbetlerimi, selamlarımı iletmenizi rica ediyorum. Biraz sonra yemekte tekrar bir arada olacağız, şimdilik sizleri sevgiyle, saygıyla selamlıyor, Allah yar ve yardımcınız olsun diyorum. Kalın sağlıcakla.

Değerli muhtarlarımız, 
Kıymetli kardeşlerim;

Sizleri en kalbi duygularımla, hasretle, muhabbetle selamlıyorum. Cumhurbaşkanlığı Külliyesine, milletin evine, bu gazi mekâna hoş geldiniz.

Muhtarlar Toplantımızın 44’üncüsünde sizlerle biraradayız. Bugün de Adıyaman, Amasya, Aydın, Burdur, Çanakkale, Denizli, Düzce, Elazığ, Erzurum, Gümüşhane, Kahramanmaraş, Malatya, Mersin, Nevşehir ve Tokat illerimizden gelen siz kıymetli muhtarlarımızı misafir ediyoruz.

Bu ay sonu itibariyle muhtarlarımızla buluşmalarımızın üçüncü yılını geride bırakıyoruz. Ülkemiz ve dünya tarihinde örneği olmayan böylesine geniş tabanlı bir kucaklaşmaya eşlik ettiğiniz, bizlere kalbinizi açtığınız için her birinize ayrı ayrı şahsım, milletim adına teşekkür ediyorum. Ülkemizdeki 50 bin muhtarımızın tamamıyla bir araya gelene kadar bu buluşmaları inşallah sürdüreceğiz. Birisi hariç tüm toplantılarımızı gerçekleştirdiğimiz bu salonda muhtarlarımızla nice tarihi hadiseleri birlikte yaşadık, birlikte değerlendirdik, birlikte üzüldük, birlikte sevindik. Yine tarihi bir hadiseyi tüm sıcaklığıyla yaşadığımız şu günlerde sizlerle hasbihal etmek, dertleşmek üzere bir aradayız.

Kardeşlerim;

Afrin’i teröristlerden temizlemek için başlattığımız ve Zeytin Dalı Operasyon Allah’a hamdolsun başarıyla sürüyor. Türk Silahlı Kuvvetleri’mize ait birlikler ile bölgenin asli sahipleri olan Suriyeli kardeşlerimizden oluşan Özgür Suriye Ordusu unsurları adım-adım Afrin’i kontrol altına alıyor. Son birkaç yılda 5 bin tır ve 2 bin uçak dolusu silahla donatılan terör örgütünün son mensubu da etkisiz hale getirilene kadar bu operasyon devam edecektir. Bin yıllık komşuluk ve kardeşlik hukukumuzun gereği olarak bölgeyi adı ister DEAŞ olsun, ister PKK veya onun uzantıları olsun hiç fark etmez, tüm terör örgütlerinden arındırmayı boynumuzun borcu olarak görüyoruz. Sınır güvenliğimiz elbette önemlidir. Vatandaşlarımızın can ve mal güvenliğine kasteden sınır ötesi tehditler elbette önemlidir. Ama biz Suriye’deki Arap, Türkmen ve Kürt kardeşlerimizin güvenliğini, huzurunu, refahını ve geleceğini en az kendimizinki kadar önemli görüyoruz.

Bir önceki buluşmamızda, muhtarlarımıza ‘artık gözümüzün içine bakıla bakıla bize yalan söylenmesine tahammül etmek zorunda değiliz’ demiştim. Nitekim kimin ne dediğine değil, milletimizin ne istediğine bakarak bu operasyonu başlattık. Tabii birileri hemen fitne kazanını kaynatmaya başlattı. Bizim sınır güvenliğini sağlama ve Suriye’yi yıllardır ülkemizde misafir ettiğimiz kardeşlerimizin geri dönebilecekleri emin bir yer haline getirme gayretlerimizi çarpıtmaya çalışanlar dört bir koldan saldırıyor.

Kimi terör örgütlerine yönelik olduğu gün gibi açık ve net ortadayken, bu operasyonu Afrin’deki Kürt kardeşlerimize karşı gibi göstermeye, kimi bizi Suriye’yi işgalle suçlamaya çalışıyor. Biliyorsunuz Fırat Kalkanı Harekatında 3 bini aşkın DEAŞ’lıyı ve yüzlerce PYD, YPG’liyi etkisiz hale getirdik. O zaman da bize benzer suçlamalarda bulundular. Ama şimdi teröristlerden arındırmakla kalmayıp altyapısıyla, eğitimiyle, sağlığıyla, tüm belediye hizmetleriyle ayağa kaldırdığımız El Rai, Cerablus, El Bab arasındaki 2 bin kilometrekarelik alana 100 bine yakın kardeşimiz geri dönüp normal hayatını sürdürmeye başladı.

Acaba şu anda Suriye’ye saldıranlar bunları görmüyor mu? Terör örgütlerine bu destekleri verenler bunları görmüyorlar mı? Şimdi biz diyoruz ki; Afrin’de de aynısı olacak. Önce teröristlerin kökünü kurutacağız, sonra da orayı yaşanabilir hale getireceğiz. Kimler için? 3,5 milyon benim ülkemde şu anda misafir ettiğimiz Suriyeliler için. Tekrar onları topraklarına, anavatanlarına geri göndereceğiz. Sürekli olarak böyle çadırda veyahut da konteynerlerde veyahut da buldukları yere herhalde iskan edecek halimiz yok.

Kardeşlerim;

Biz bu gerçeklerle yıllardır yüzleştiğimiz için aslında kimin nerede durduğunu gayet iyi biliyoruz. Dikkat ederseniz, DEAŞ bahanesiyle Afrin’i terör koridoruna dahil etmek isteyenler bugün DEAŞ’lılarla birlikte ülkemize karşı açık, net savaşıyorlar. Bölücü örgüt güya hapishanelerde tuttuğu DEAŞ’lıları bize karşı beraberce savaşmak üzere salıvermiş. Çünkü bunların birbirinden farkı yok. Al PYD’yi vur DEAŞ’a, al YPG’yi vur DEAŞ’a, DHKP-C’ye; hiç birbirinden farkı yok, hepsi birbirinin aynı, o da terörist, o da terörist. DEAŞ’la PYD-YPG, bunlar tıpkı bir madalyonun iki yüzü gibi, aynı senaryoda farklı roller üstlenmiş, aynı amaca hizmet eden terör örgütleridir. Her iki örgütün de ipini elinde tutanlar işlerine geldiğinde birini, işlerine geldiğinde ötekini ne yapıyor, öne sürüyor.

Nitekim Rakka’da kuşatılıp kolayca imha edilebilecek olan DEAŞ’lılar kamyonlarla oradan çıkartılarak çeşitli bölgelere ne yapıldı, dağıtıldı. Bunların bir kısmının da ülkemize yönelik eylemler için rezervde tutulduğunu da gayet iyi biliyoruz ha, bunlardan haberdarız. Afrin’e yaptığımız operasyon aynı zamanda işte bu rezervin bir kısmını da ortadan kaldırmaya yöneliktir. Allah’ın izni, milletimizin feraseti, güvenlik güçlerimizin becerisiyle biz bu DEAŞ belasını öyle veya böyle kendimizden uzak tutarız, ama aynı şeyi yıllardır bizim mücadelemizi engellemek için adeta ellerinden gelen her şeyi yapan diğer ülkeler yapabilir mi, işte onu bilmiyoruz. Bu ülkeler daha düne kadar bizim kimlik bilgilerini verdiğimiz teröristleri bile kontrol altında tutmayı beceremeyip kanlı eylemlerle, çok açık, net, bu tür eylemlere maruz kalmışlardır. Şimdi çok daha profesyonel, çok daha gözü kara, çok daha vahşi teröristlerle muhatap olduklarında neler yapacaklarını hep birlikte göreceğiz.

İşte dost Almanya, bakınız yolcularımız Almanya’dan Türkiye’ye dönüş yapıyorlar ve orada PKK terör örgütü oradaki kardeşlerimizi havalimanında alıyorlar tekme-tokat, ellerindeki sopalarla, çeşitli araçlarla dövmeye yöneliyorlar ve Alman polisi izliyor, seyrediyor. Böyle güvenlik olabilir mi? Bu senin en güvenli olduğun yer. Neresi? Havalimanı. Havalimanında bu yapılıyor, bunlara müdahale yok. Nereye kadar, nasıl olacak bu? Söylediğimiz zaman da, ‘ama doğru değil ha, olmuyor ha.’ Biz bu gördüklerimize sessiz mi kalalım. Bugüne kadar zaten hep bunları yuttuk yuttuk yuttuk, hep söylenen şey, ‘işte yargı var, hukuk var.’ Tamam da, bu nasıl yargı, bu nasıl hukuk? Oradaki yolcunun yol güvenliği yoksa, sen nasıl devletsin, sormazlar mı? Bizde böyle bir şey olduğu zaman hemen ayağa kalkıyorsunuz. Kusura bakmayın, biz bu gerçekleri de söyleyeceğiz.

Bakınız, Kobani’de özellikle Aynel Arab’tan kaçarak Hükümetimize ve ülkemize sığınan yüzbinlerce kardeşimiz, bölge DEAŞ’tan temizlenmiş olmasına rağmen evlerine geri dönmüyor, topraklarımızda yaşamayı sürdürüyor. Niçin biliyor musunuz? Çünkü belki görünüşte DEAŞ gitti ama, oraya bir başka terör örgütü çöreklendi. Yüzbinlerce insan canından, malından, namusundan, geleceğinden emin olmadığı için evlerine geri dönmüyor, beklemeye devam ediyor. Eğer birilerinin iddia ettiği veya göstermeye çalıştığı gibi güya haklarını savunduğu insanlara dahi güven vermeyen bu örgütün gerçek yüzünü görmek, bilmek için daha başka neye ihtiyaç vardır.

Kardeşlerim;

Bunlar barbar, bunlar katil, bunlar hırsız, bunlar ırz düşmanı, bunlar bölgemizin maruz kaldığı post-modern Haçlı seferinin yeni işbirlikçileri. Bölücü terör örgütünün Suriye’de ele geçirdiği yerlerde hakimiyet kurmak için Arap’ından Kürt’üne ve Türkmen’ine kadar on binlerce kişiyi bizzat öldürdüğünü veya beraber çalıştığı güçlere bombalatarak katlettirdiğini bilmeyen mi var? Kendilerine karşı çıkan herkesi DEAŞ’lı gibi gösterip yaşadıkları yerlerin koordinatlarını verdikleri güçlere öldürtenlerin, Suriye için, bölgemiz hayırlı niyetleri olması mümkün mü? Elinde onbinlerce çocuğun, kadının, yaşlının, masumun kanını olan bu örgütü destekleyip Türkiye’yi ‘işgalci’ diye itham edenlerin bırakın Kürtçülüğünü, bırakın sosyalistliğini, insanlığından şüphe ederim.

Kardeşlerim;

Aslında biz Afrin’de aynı zamanda tüm insanlığın düşmanı bir zihniyetle de mücadele ediyoruz; bunu görecekler, bunun ispatı olacak. Ateş altındaki sivillerin tahliyesini engelleyen kadınları, çocukları, yaşlıları canlı kalkan olarak kullanan bu zihniyet, çukur eylemlerinde ve Fırat Kalkanı Harekatımızda da karşımıza çıkmıştı. Biz, 13-15 yaşındaki çocukları, dünyadan haberi olmayan yaşlı kadınları ellerine silah tutuşturarak fotoğraflar yayınlayan, kendisi lokmaya muhtaç garipleri haraca bağlayan bir örgütü tepelemeye çalışıyoruz. Dünyada insan hakları adına, özgürlükler adına, çocukları ve kadınları müdafaa adına çalışan ne kadar sivil toplum kuruluşu, ne kadar devlet varsa hepsini de bu mücadelesinde Türkiye’yi desteklemeye davet ediyoruz.

Zeytin bizim inancımızda çok kutludur ve “Vettini Vezzeytun”, burada Allah tin helvası ile zeytine yemin ediyor, onunla başlayan bir sure. Ve bu aynı zamanda özgürlüklerin de müjdesidir, özgürlüğün bir ifadesidir. İşte biz bu zeytin dalı olarak bunu kullanırken dedik ki, toparlayalım, kucaklayalım ve böyle bir özgürlük adımını atalım.

İşte bu bir samimiyet testidir; gerçekten terörizmle mücadeleyi ve insan haklarını savunanlarla bu kavramları istismar ederek kendi projelerini hayata geçirmeye çalışanların ayrımını bu süreçte hep birlikte çok daha iyi yapacağız.

Türkiye izlediği politikayla sadece kendi sınırlarını korumakla ve bin yıllık kardeşlerine gövdesini siper etmekle kalmıyor, aynı zamanda topyekun insanlığın onurunu da kurtarıyor. İnsanlık tarihinin en kadim yerleşim yerlerini yakıp yıkan, oluk oluk kan akıtan bu oyuna bizden başka dur diyenin çıkmıyor olmasını üzüntüyle karşılıyoruz.

Biz Zeytin Dalı Operasyonuyla bölgemiz üzerinde farklı emelleri olan güçlerin, derenin taşıyla derenin kuşunu vurma oyununu bir kez daha ne yaptık? Bozmuş olduk. İnşallah Mümbiç’ten başlayarak sınırlarımız boyunca bu oyunu boza boza devam edecek, bölgemizi bu musibetten tamamen temizleyeceğiz.

Bakınız, Sayın Obama döneminde bizim bir de zeytinlik hareketi vardı, zeytinlik harekatında da ne yazık ki Obama orada bizi aldattı. O harekat Münbiç’i işte teröristlerden temizleme harekatıydı ve sözünde durmadı. Defaatle kendisiyle görüşmemize rağmen, biz üzerimize düşeni yaptık, ama onlar üzerine düşeni yapmadılar. Ve bize söz verdiler, ‘biz buradaki teröristleri Fırat’ın doğusuna süreceğiz, Münbiç’i gerçek sahiplerine bırakacağız’ dediler. Çünkü Mümbiç yüzde 95’yle Araplarındır, orada Kürt yoktur, ama sözlerinde durmadılar, çünkü hesap başkaydı, hesap orada adeta yeniden bir terör devleti oluşturmanın hesabıydı. Ama adını ne koyuyorlardı? Kürt devleti. Yahu burada Kürt yok ki, burada yüzde 95 Arap var. Sen bu Arapları buradan kovuyorsun, oraya gelip terör örgütünün mensuplarını yığıyorsun, aynısını Kobani’de yaptılar. Oralar neydi? Aynel Arab, adı üzerinde, onları oradan kovdunuz, geldiniz oraya da aynı şekilde yine terör örgütünün mensuplarını yığdınız, teröristleri yığdınız. Bunları söyleyince rahatsız oluyor beyler. Kusura bakmayın, biz doğruyu her yerde söyleyeceğiz ve bundan hiçbir zaman da geri durmayacağız.

Değerli kardeşlerim;

Tabii biz bu adımları atarken kararlılıkla bu yolda yürümeye devam ederken, her mücadelede de biliyoruz ki bu mücadelelerin bir bedeli vardır, bunu göreceğiz. 2015 yılı Temmuz ayından beri terörle mücadelede sınırlarımız içinde binin üzerinde şehit verdik.

Değerli kardeşlerim;

Fırat Kalkanı Harekatında da 22 şehit verdik, Zeytin Dalı Operasyonunda şehitlerimiz var, gazilerimiz var. Ama şurada özellikle Özgür Suriye Ordusu ve bizim şehitlerimizle beraber 7-8 tane şehidimiz varsa, 4 gün içerisinde, evet, karşı taraftan da tespit ettiğimi kadarıyla 268 kişi etkisiz hale getirildi. Kararlı bir şekilde bu devam edecek, bunların kökünü kazıyacağız. Ya çekip gidecek, ya çekip gidecekler; bunun başka çaresi yok.

Bizim derdimiz, oranın toprakları değil orada adaletin tesisidir. Bizim derdimiz, 3,5 milyon Suriyeli benim ülkemde yaşıyor, bu insanların kendi topraklarına dönüşünü sağlamaktır. Nasıl 2 bin kilometrekarelik El Rai, Bab, Cerablus, bu bölgeye 100 bine yakın insan dönüp yerleştiyse, inşallah Afrin ve İdlib, Mümbiç, o bölgede de yine dönüp oraya asıl oranın sahiplerinin yerleşmesini sağlamaktır.

Gönül ister ki, güvenlik güçlerimizin hiçbirinin burnu kanamadan bu operasyonları tamamlayabilelim. Ama çatışmanın olduğu, silahların konuştuğu, terörün hiçbir sınır, ahlak, ilke tanımadan saldırdığı bir yerde kayıplar kaçınılmaz hale geliyor. Hamdolsun, bizim askerimiz, polisimiz, korucularımız, Özgür Suriye Ordusundaki kardeşlerimiz, her şeyden önce şehadeti şereflerin en büyüğü olarak gördükleri için adeta ölümün üzerine üzerine gidiyorlar. Rabbimiz bize dünya hayatını ahiret hayatı için, cennet için feda eden şehitlerimizin diri olduklarını müjdeliyor. Onun için; “Ey şehit oğlu şehit, isteme benden makber, / Sana âğûşunu açmış duruyor Peygamber” diyor Akif. Zaten öyle olduğu zaman orada ne var? Ha orada iman tecillisi var. İşte orada ölümü korkutursun, ölümden korkmazsın. Şu anda askerlerimizi, Mehmetçiklerimizi ben öyle görüyorum. İşte bu sabah askerlerimizle, Mehmet’imizle yapılan röportajlara baktığımızda ne diyorlar? Biz Afrin’e düğüne gidiyoruz diyorlar. Elhamdülillah, buna inanmak öyle sıradan herkesin karı değil, ama bizim Mehmet’imizin yetişmesi elhamdülillah böyle.

Burada Zeytin Dalı Operasyonunda, daha önceki sınır ötesi operasyonlarımızda terörle mücadelede, 15 Temmuz’da verdiğimiz tüm şehitlerimize bir kez daha Allah’tan rahmet, yakınlarına ve milletimize başsağlığı diliyorum, gazilerimize sıhhat ve afiyet temenni ediyorum. Halen operasyon halindeki tüm güvenlik güçlerimizi Rabbim korusun, esirgesin, zafere ulaştırsın diyorum.

Şehitlerimiz için el Fatiha…

Kardeşlerim;

Yaşadığımız dönemler aynı zamanda millet olduğumuzu, daha iyi hissettiğimiz, daha iyi gördüğümüz günlerdir. Türkiye’nin doğusundan batısına, kuzeyinden güneyine 81 vilayeti ve 80 milyon insanıyla Zeytin Dalı Operasyonu konusunda ortaya koyduğu birlik, beraberlik, dayanışma ruhu bize Mehmet Akif’in o güzel şiirini yine hatırlattı:

“Bir zamanlar biz de millet, hem nasıl milletmişiz:

Gelmişiz dünyaya millet, milliyet nedir öğretmişiz!

Kapkaranlıkken bütün afakı insaniyetin,

Nur olup fışkırmışız ta sinesinden zulmetin.

Bekayı hak tanıyan, say’i bir vazife bilir,

Çalış, çalış ki beka sa’y olursa hak edilir.”

Evet, sadece bir zamanlar değil bugün de millet olduğumuzu, hem de tüm dünyaya örnek olacak bir millet olduğumuzu görmenin mutluluğu içindeyiz. Türkiye’nin bu milli politikasına destek veren tüm vatandaşlarımıza, tüm siyasi partilerimize, tüm sivil toplum kuruluşlarımıza dualarıyla, askerimize destek olan tüm gönül erlerimize şükranlarımı sunuyorum.

Ülkemiz bir asır önce milletimizi bölmeyi, parçalamayı, aramıza tefrika sokmayı başardıkları için uçurumun kenarına getirmişti. Çanakkale’de başlayan dirilişi İstiklal Harbimizle kuruluşa dönüştürerek bu cendereden çıkmıştık. Cumhuriyet tarihimiz boyunca bizi rahat bırakmadılar. Kimi zaman ideolojik cepheleri, kimi zaman mezhep, kimi zaman köken farklılıklarını, kimi zaman sosyal-siyasal fay hatlarını kullanmak suretiyle bizi hep kendimizle kavga eden, kendi içinde didişen bir ülke olarak tutmaya çalıştılar. Hamdolsun ülkemizin son 15 yılı diğer birçok atılımların, hizmetlerin yanında milli birlik ve bütünlüğümüzün de güçlenmesine vesile olmuştur. 15 Temmuz bu anlayışın adeta zirvesidir.

PKK’ya karşı nasıl birlik ve beraberlik içindeysek, FETÖ’ye karşı da tek yürek olarak hareket etmeyi başardığımız için bu süreci herhangi bir yıkıma uğramadan atlatabildik. Bugün artık ülkemiz adına hangi mücadeleye girersek girelim, biliyoruz ki arkamızda yüreğiyle, bileğiyle, cesaretiyle, kararlılığıyla koskoca bir millet var.

Askerimiz cephede savaşıyor; ama Adıyaman’daki vatandaşlarımızdan Amasya Suluova’daki muhtarlarımıza, ülkemizdeki Suriyelilerden yaşadıkları çadırlardan seslerini duydukları tanklarımızın önüne gelip kurban kesen Yörüklerimize kadar tüm milletimiz onlarla birlikte olmak için işte burada olduğu gibi can atıyor. Dünyada bizden başka ucunda şehadetin olduğu bir mücadeleye böylesine gönüllü olarak, böylesine aşkla, böylesine sevdayla koşan, koşmak isteyen bir başka millet tanımadım, tanımıyorum. Yüreklerimiz aynen burada olduğu gibi toplu vurduğu müddetçe milletimizi sindirecek hiçbir güç yoktur. Çünkü biz vatanın ne demek olduğunu biliyoruz. Vatan sahibi olmanın, vatana sahip çıkmanın, vatanı gelecek nesillere bırakmanın öyle kolay olmadığını gayet iyi biliyoruz.

Bakınız Allah rahmet etsin, bizim malum bir Abdürrahim Karakoç üstadımız vardı, biraz uzun olacak ama, çok dertli de onun için, aynen şöyle ifade ediyor:

“İmzan varsa tarihinde dününde

Set oldunsa düşmanların önünde

Milleti kahreden acı gününde

Gözyaşı dökersen, bu vatan senin.

 

Sütü bozuklar zamanla el olur

Her kavgada yiğitlere gel olur

Yanan yüreklere ırmak sel olur

Çağlayıp akarsan, bu vatan senin.

 

Korudunsa kurşun dahi yiyerek

Sevmişsindir düşünerek duyarak

Çıplak yerler yeşillensin diyerek

Bir fidan dikersen, bu vatan senin.

 

Ne demek ikilik ne demek hizip

Bazen itaatten; intikam cazip

Karanlık zatları hizaya dizip

İmiğin sökersen bu vatan senin.

 

Anadolu Türk’ün olduğu gibi

Fatih’in Bizans’ı aldığı gibi

Okların kalkanı deldiği gibi

Bir ateş yakarsan, bu vatan senin.

 

Soylu bir akına çıkmak var yine

Sarıl var gücünle din-i mübine

İrfan tohumunu yurt zeminine

Yılmadan ekersen, bu vatan senin.”

 

Evet, işte soylu bir akına çıktığımız şu günlerde hep birlikte vatanımıza daha sıkı sahip çıkacağız, bunun için daha çok çalışacağız, her birimiz işimizi daha iyi yapacağız. Hamdolsun askerimiz sınır boylarında ve sınır ötesinde, polisimiz ve jandarmamız yurdumuzun her köşesinde teröristle, hırsızla, uğursuzla olan mücadelesini en iyi şekilde yerine getiriyor, aynı şekilde hepimizin de vazifesine sahip çıkması gerekiyor.

 

Cumhurbaşkanı olarak biz kendi işimize dört elle sarılacağız. Muhtarlar olarak siz değerli kardeşlerim, kendi işinize dört elle sarılacaksınız. Esnaf dükkanında, memur dairesinde, çiftçi toprağında, işadamı ofisinde, ihracatçı dünyanın dört bir yanında işini en iyi şekilde yapacak ki vatanımıza borcumuzu ödeyebilelim. Öğrencilerimiz okullarında en iyi eğitimi alacaklar ki, ülkemizin geleceğini güvenle onlara emanet edebilelim. Elbette dualarımız askerlerimizle birlikte olacak, kalplerimiz onlarla birlikte çarpacaktır. Ama vatanımız için yapacağımız en güzel iş, kendi sorumluluk, yetki ve kabiliyet alanımızda olabileceğin en iyisini ortaya koymaktır.

Onun için ne diyorum? Tek millet diyorum. Niye? 80 milyon Türk’üyle, Kürt’üyle, Laz’ıyla, Çerkez’iyle, Gürcü’süyle, Abhaza’sıyla, Roman’ıyla, Boşnak’ıyla 80 milyon tek millet; bizi bölemeyecekler. Biz birbirimizi Yaratan’dan ötürü seveceğiz, paradan, puldan, makamdan dolayı değil.

İki; tek bayrak. Bizim bayrağımızın güzelliğinde bayrak tanımıyoruz. Rengi şehidimizin kanı, hilal bağımsızlığımızın ifadesi, yıldız şehidimizin ta kendisi.

Üç; “Bayrakları bayrak yapan üstündeki kandır, / Toprak eğer uğurunda ölen varsa vatandır.” Evet, 780 bin kilometrekarelik vatan topraklarımız şehit kanlarıyla yoğrulmuştur. Bizim vatanımız tarla değildir, şehit kanlarıyla yoğrulmuş bir vatandır 780 bin kilometrekare. Bunun üzerinde kimse herhangi bir bölme, parçalama, buna giremez, girdiği anda, Gabar’da, Cudi’de, Kato’da, Tendürek’te, ta Kandil’de, işte oralarda her birimiz F-16 oluruz, her birimiz helikopterlerle üzerlerine yağarız, tank oluruz, top oluruz inlerine kadar gireriz.

İşte bakınız, bir F-16 ta deliğine kadar mağaranın ne yaptı? İzlediniz değil mi televizyonlarda? Bombayı bıraktı mı oraya? Bıraktı. Bak Mehmet’imiz böyle işte, Türk askeri bu. Her türlü riski alarak eğildi, neredeyse toprağı pas geçecek şekilde gitti o deliğe onu bıraktı. Bunların inlerine inlerine gireceğiz, ama içeride, ama dışarıda, çünkü bu vatanı böldürmeyeceğiz. Ve dört; bizim Türkiye Cumhuriyeti Devleti’nden başka devletimiz yok, tek Devlet Türkiye Cumhuriyeti Devleti ve bu yola böyle devam edeceğiz.

Onun için benim sizden bir ricam var: Kardeşlerim, bak değişik illerden muhtarlar, inşallah şöyle Ramazan’ın sonuna doğru büyük merkezde muhtarlarımızla bir araya gelmeye devam edeceğiz, orada aynı anda 2 bin kişiyi toplayacağız inşallah, o da hemen şöyle ileride bu Külliye’nin içinde ve çok daha seri bir şekilde bu toplantılarımızı devam ettireceğiz. Öyleyse bir olacağız, iri olacağız, diri olacağız, kardeş olacağız, hep birlikte Türkiye olacağız.

Rabbim yar ve yardımcımız olsun.

Bu duygularla bir kez daha Cumhurbaşkanlığı Külliyesi’ni, bu gazi mekanı teşrifleriniz için her birinize ayrı ayrı şükranlarımı sunuyorum. Mahallelerinizdeki, köylerinizdeki kardeşlerime en kalbi muhabbetlerimi, selamlarımı iletmenizi rica ediyorum. Biraz sonra yemekte tekrar bir arada olacağız, şimdilik sizleri sevgiyle, saygıyla selamlıyor, Allah yar ve yardımcınız olsun diyorum. Kalın sağlıcakla.

Değerli milletvekili arkadaşlarım,

Kıymetli misafirler,

Hanımefendiler, beyefendiler;

Sizleri en kalbi duygularımla, hasretle, muhabbetle selamlıyorum. AK Parti Türkiye Büyük Millet Meclisi Grup Toplantısının partimiz ve ülkemiz için hayırlara vesile olmasını Rabbimden niyaz ediyorum. Sizlere Meclis çalışmalarında başarılı ve verimli bir hafta geçirmenizi temenni ediyorum.

İki hafta önce son Grup Toplantımızdan bugüne yine yoğun bir gündemle ülkemizin ve milletimizin hizmetinde olduk. Grup Toplantımızın hemen ertesi günü 17 Ocak’ta Milli Güvenlik Kurulumuzu ve Bakanlar Kurulumuzu toplayarak çok önemli istişarelerde bulunduk, kritik kararlar aldık.

18 Ocak’ta yasama, yürütme ve yargı organlarının başkanlarıyla yeni yılın ilk günlerinde yaptığımız yemekli toplantıyı bu defa biraz gecikmeyle de olsa gerçekleştirdik. Ertesi gün Avrupa İmar ve Kalkınma Bankası nezdinde kurulan donör fonuyla ilgili anlaşmanın imza törenine iştirak ettik.

Cumartesi günü uzun zamandır yaptığımız ikazlara rağmen arzu ettiğimiz istikamette bir gelişme olmayan Afrin’e bölgeyi teröristlerden arındırmaya yönelik Zeytin Dalı Operasyonunu başlattık. Aynı gün Kütahya ve Uşak’taki il kongrelerimize de katılarak milletimiz ve teşkilatlarımızla kucaklaştık. 21 Ocak Pazar günü Kadın Kolları Kongremize iştirak etmek için geldiğimiz Bursa’da gerçekten çok coşkulu bir kalabalık tarafından karşılandık, milletimizle Bursa’da hasret giderdik. 22 Ocak Pazartesi günü Ankara Sanayi Odasının ödül töreninde iş dünyamızla bir araya geldik.

Salı günü Kongo, Lübnan ve Güney Kore büyükelçilerinin güven mektuplarını kabul ettik. Çarşamba günü 44. defa muhtarlarımızla biraraya geldik. Ülkemizi ziyaret eden Nijer Başbakanını aynı gün kabul ettik. Perşembe günü Hatay’a gidip Zeytin Dalı Operasyonunun yürütüldüğü harekât merkezinde komutanlarımızdan bilgi aldık, kendilerine olan desteğimizi bizzat yerinden ifade ettik. Cuma günü Genel Merkezimizde önce il başkanlarımızla, ardından belediye başkanlarımızla geniş kapsamlı istişareler yaptık.

Cumartesi günü Kocaeli Gençlik Kolları Kongresinde gençlerimizin gerçekten hissedilir coşkusunu gerek kapalı spor salonu dışında ve gerekse kapalı spor salonunda kendileriyle paylaştık. Pazar günü Çorum ve Amasya il kongrelerimiz için yine Anadolu yollarındaydık. Tabi artık kongrelerimizi sadece kapalı spor salonlarının içinde değil, aynı anda dışarıda 3 kat, 4 kat, 5 kat katılımla gerçekleştiriyoruz. Dün Sırbistan Cumhurbaşkanı Sayın Vuçiç ve Bosna Hersek Devlet Başkanlığı Konseyi üyesi Sayın Bakir Izzetbegoviç’le İstanbul’da bölgenin sorunlarıyla ilgili bir araya gelerek bunları paylaştık.

Bu arada Amerika Birleşik Devletleri Başkanı, Rusya Devlet Başkanı, Fransa Cumhurbaşkanı ve daha pek çok liderle bölgemizdeki gelişmeleri ve ikili ilişkilerimizi değerlendirdiğimiz telefon görüşmelerimiz oldu. Aynı şekilde gerek devlet işleriyle, gerek parti meseleleriyle ilgili pek çok görüşmeyi, toplantıyı da bu süreçte gerçekleştirdik. Görüldüğü gibi oldukça yoğun 2 haftayı geride bıraktık. Türkiye’yi hedeflerine ulaştırana, milletimizi hak ettiği yere çıkartana kadar dur, durak bilmeden çalışmaya, koşturmaya, terlemeye devam edeceğiz.

Kardeşlerim;

Ne diyor Namık Kemal:

“Sana senden gelir bir işte dâd lâzımsa,

Zaferden ümidini kes gayrıdan imdat lâzımsa,

Yüksel ki yerin bu yer değildir;

Dünyaya gelmek hüner değildir.

Bize gayret yaraşır, merhamet Allah'ındır.

Hükmü ati ne fakirin, ne de şeyhin, şahındır.”

Evet, gayret bizden, tevfik Allah’tandır. Kardeşlerim, bizim gayrıdan imdat beklentimiz hamdolsun yok. Ancak, bu ülkenin ekmeğini yiyen, bu ülkenin havasını soluyan, bu ülkenin tüm nimetlerinden sonuna kadar istifade eden bir güruh var ki, onların ihanetlerinden çok mustaribiz. Maalesef Türkiye’de adı ana muhalefet partisi olan, ama yaptıklarıyla adeta ana hıyanet partisine dönüşen bir parti, daha doğrusu bu partinin başındaki zevat ve onun şürekâsı diyebileceğimiz bir ekip var. Çünkü ben ülkesini, vatanını, milletini, devletini seven gerçek CHP’lilerin de bizimle aynı hissiyata sahip olduğuna inanıyorum.

Her seferinde artık bu ana muhalefet partisini ve başındaki zatı bir daha gündemimize almayalım diyorum; fakat öyle şeyler yapıyorlar ki bunun karşısında susmanın vebal olduğunu görüyorum.

Kurtuluş Savaşı yıllarındaki zorluklardan hareketle Türkiye’nin savunma sanayinde geldiği yeri küçümseyen sözler ediyor. Hadi bizim söylediklerimize kulak vermiyor da, her gün televizyonlarda sabahtan akşama kadar yayınlanan Zeytin Dalı Operasyonunu da mı bu adam izlemiyor? Askerlerimizin elindeki yerli silahları da mı görmüyor? Her gün teröristlerin saklandıkları inleri başlarına geçiren kendi üretimimiz olan toplarımızın sesini de mi duymuyor? Geceleri gündüze çeviren, kendi imalatımız çok namlulu roket atarlarımızın o görüntüsünden de mi etkilenmiyor? Semalarda eksik olmayan, her şeyiyle bize ait silahlı insansız hava araçlarımızdan da mı heyecan duymuyor?

Söylediği lafa bak, ‘sen bir tane delikli tüfek yapamazsan nasıl savaşacaksın’ diyor. Gaflete bak, zavallılığa bak. Türkiye bunları çoktan aştı. Onlar sizin ecdadınızın veya sizinkilerin zamanına ait olan bir süreçti, artık bunları biz yapıyoruz. Askerlerimizin güvenli bir şekilde intikalini sağlayan Türk malı zırhlı araçlarımız da mı bu zata bir şeyler ifade etmiyor? Hani ‘kulakları vardır duymaz, gözleri vardır görmez, dilleri vardır doğruyu söylemez’ diye Rabbimizin bir ifadesi var ya… Oradaki o buyruğuyla, o ilahi mesajla, ama ancak o mesaja kulağı açık olanlar bundan nasibi alır. O mesajlara açık olmayanlar bundan nasibini alamaz, işte bu zat tam böyle bir durumdadır.

Diyelim ki bize olan husumeti muvazenesi bozmuş, onun için böyle konuşuyor. Peki, işi ecdadımıza harekete vardırmasına ne diyeceğiz? Neymiş efendim, ‘Osmanlı hiçbir şey üretmemiş, her şey Cumhuriyetin ilk yıllarında kurulmuş, sonra gelenler onları da batırmış.’ Bunun adı idrak tutulması değilse, düpedüz yalancılıktır, iftiradır. Şimdi bu zata şöyle hızlı ve özet bir tarih dersi vermek artık vacip oldu.

İstanbul’da Tophane diye değerli kardeşlerim, bir semt var. Yalnız Kağıthane’yi ‘kağıttepe’ye çevirdiği gibi buraya da Tophane değil ‘toptepe filan demeye kalkmasın ha, onu da söyleyeyim. Burasının adı 500 yıldır Tophane... Acaba bu zat Tophane isminin nereden geldiğini biliyor mu? İstanbul’un fethinin hemen ardından burada kurulan dökümhanelerde devrin en gelişmiş topları üretiliyordu. Fatih Sultan Mehmet Han diğer pek çok meziyetinin yanı sıra bizzat kendisi top tasarlayan ve inşa ettiren bir savunma sanayi dehasıydı. Dönemin en hızlı, en etkili savaş gemileri bizim tersanelerimizde üretiliyordu.

Asırlar boyunca ülkemizde gerçekten çok ileri düzeyde olan silah sanayi, maalesef Avrupa’daki sanayi devriminin ardından gerilemeye başlamıştır. Buna rağmen 18. yüzyılda yeni bir atakla İstanbul ve çevresinde pek çok modern silah fabrikası kurulmuştur.

Bu zatın Cumhuriyetle birlikte kurulduğunu zannettiği Makine Kimya Endüstrisi Kurumu 1950’de bu isimle faaliyete geçmiştir. Ondan önceki ismi Askeri Fabrikalar Umum Müdürlüğü. Osmanlı dönemindeki son ismi İmalatı Harbiye-i Umumiye Müdürlüğü, bir önceki ismi Tophane-i Amire Nazırlığı, ondan önceki ismi de Tophane-i Amire Müşirliği’dir Bay Kemal, bunları duydun mu? Cumhuriyet döneminde yapılan iş, Başkentin Ankara’ya taşınmasına paralel olarak askeri fabrikalar için de Anadolu’nun ortasının tercih edilmesidir, yapılan bu.

Üstelik bu kurum en büyük atağını öyle onun anlattığı gibi CHP döneminde değil, bakın burası da çok önemli, Demokrat Partili yıllarda yaşamıştır, CHP döneminde değil. Demin kastettiğim ecdat, o bizim ruhuyla bu işe sahip çıkan ecdadımız… Yoksa bunun zihniyetinin ceddi olan takım değil, onların da bu ülkeye verdiği bir şey yok. Onlar hep yıktılar, biz ise hep yaptık. Bu dönemde kurum sadece ordumuzun ihtiyaçlarıyla sınırlı kalmamış, tarım sektörü başta olmak üzere ülkemizin ihtiyaç duyduğu diğer alanlarda da üretime yönelmiştir.

Ülkemizin savunma sanayi en büyük atılımını geçtiğimiz 15 yılda yapmıştır. Bugün geldiğimiz nokta itibariyle Türkiye’nin savunma sanayi içinde Makine Kimya Endüstrisi Kurumunun yeri oldukça küçülmüştür. Dünya çapında söz sahibi çok daha büyük, çok daha güçlü savunma sanayi kuruluşlarımız vardır. Eğer Türkiye, savunma sanayinde son 15 yılda yaptığı atakları gerçekleştirmemiş olsaydı, bugün bırakınız Zeytin Dalı Harekatını, kendi sınırlarımız içindeki terörle mücadele operasyonlarını dahi yürütemez hale gelirdik. Hamdolsun ülkemiz şu anda 6 milyar dolarlık üretim ve 2 milyar dolarlık ihracat kapasitesi bulunan bir savunma sanayine sahiptir, ama Cumhuriyet Halk Partisi’nin bunlardan haberi yok, bu atılan adımlardan haberi yok.

Sözleşmeye bağlanan veya sözleşme öncesi çalışmaları süren savunma sanayi projeleri 60 milyar dolarlık bir büyüklüğe ulaşmıştır. Önceliğimiz her türlü savunma sanayi ihtiyacımızı ülkemizde geliştirmek ve üretmektir. Aciliyeti olan konular dışında savunma sanayinde dışarıdan hazır ürün alımını tamamen terk etmiş durumdayız. ‘Varsın üretime geçilmesi biraz uzun sürsün; ama mutlaka ülkemizin ürünü olsun’ anlayışıyla hareket ediyoruz. Sadece insansız hava araçlarının safahatıyla Altay tankının motoru meselesi dahi bize bu yöntemin ne kadar gerekli olduğunu göstermiştir. O kadar çok ürün ve bunların o kadar çok detayı var ki hepsini anlatmaya kalksak, herhalde burada gecelere ulaşırız. Zaten sahada bunların çoğunu gururla görüyoruz, takip ediyoruz.

Kardeşlerim; 
CHP’nin en önemli özelliği, milletimizin ortak değeri olan Gazi Mustafa Kemal Atatürk istismarcılığıdır. Her sıkıştıklarında ona, onun sözlerine başvurdukları gibi bugün de aynısını yapıyorlar. Başka sermayeleri kalmadı. Elbette millet olmanın birinci şartı özgürlüktür. Elbette savaş meydanlarındaki zaferler ekonomik zaferlerle taçlandırılmadan bağımsızlığın dayanağı haline getirilemezler. İyi de, siz bu işin neresindesiniz? CHP’nin tek parti döneminden beri bu ülkede milletin ve devletin hayrına atılan her adımı engellemeye çalışmaktan başka bir icraatı, başka bir başarısı var mı?

Gazi Mustafa Kemal’in büyük bir ferasetle başlattığı savunma sanayi hamlesinin önünü İkinci Dünya Savaşı şartlarını bahane ederek adeta kesen, bununla da kalmayıp yapılmış olan işleri rafa kaldıran siz değil misiniz? Uçak fabrikalarımızı, motor fabrikalarımızı -dikkat edin- kapatan, ihracat bağlantılarını iptal ettiren siz değil misiniz? CHP. Küçük aksaklıkları bahane ederek büyük bir heyecanla ve fedakarlıkla başlatılmış olan sanayi hamlelerini dinamitleyen siz değil misiniz? Öyleyse bugün milletimizin karşısına çıkıp hangi yüzle bilgiden, üretimden, mertlikten bahsediyorsunuz? Ne mertliği?

Siz önce terör örgütlerine verdiğiniz açık desteğin hesabını verin. Kimlerle hangi yollarda nasıl yürüdüğünüzü bu millet gördü, görüyor. CHP’nin başındaki bu zat, aynen kendi ifadesiyle söylüyorum; “YPG, terör örgütü değil, vatanını kurtarmak için örgütlenmiş bir oluşumdur.” Bakın bu çok önemli, bunu diyebilmiş, terör örgütünü böylesine sahiplenebilmiş bir kişidir. YPG dediği, PKK’nın Suriye kolu. Yani bu kişi şu anda Afrin Operasyonunu yürüten askerimize kurşun sıkan, sınır ötesinden yaptığı saldırılarla vatandaşlarımızın canına, malına, ibadethanesine kasteden terör örgütünü savunuyor. İşte bunun Genel Başkan yardımcıları, milletvekilleri, şusu-busu vesaire hepsinin yaptığı da bu değil mi?

Genel Başkanları böyle yapar da şürekâsı ondan aşağı mı kalır? Bu Partinin Genel Başkan yardımcıları, grup başkanvekilleri, milletvekilleri, Genel Merkez yöneticileri, il başkanları da aynı koroya katılmış gidiyorlar. Ekranları başında bizi izleyen milletime sesleniyorum; “PYD bir terör örgütü değildir” diyerek bize PYD’den niçin rahatsız olduğumuzu soruyor, gaflete bak. Bir başkası, “CHP nasılsa PYD de öyle bir siyasi partidir, bu gerçeği söylemekten çekinmemeliyiz” diyor. İstanbul’a bir il başkanı getirmişler, neresinden tutsanız elinizde kalıyor. Teröristlere yönelik operasyonlarımızı dünyaya ‘sivil katliamı’ diye sunmak için zaten birbirleriyle yarışıyorlar.

FETÖ’cüler derseniz, onları da Ankara’dan İstanbul’a yürüyecek kadar çok seviyorlar, bunların o yanı da var. Kazdıkları çukurlarla vatandaşlarımıza hayatı zehir eden teröristleri, ‘barikat kuran arkadaşlar’ diye takdim eden bunlar değil miydi? Bölücü terör örgütünün siyasi uzantısıyla öyle iç-içe geçmiş durumdalar ki ortak eylemden seçime ortak girmeye doğru şu anda gidiyorlar; hayırlı olsun, çok isabetli olur, yeter ki böyle bir kararı alsınlar. Atalarımız, ‘iki çıplak bir hamama yakışır’ derler, şimdi bunlar da böyle. Gençler, bunlara da her türlü ortaklık, her türlü birliktelik yakışır.

Kardeşlerim;

FETÖ’ye avukatlık yapan, HDP ile kanka olan, PKK’nın izinden giden, PYD’ye övgüler savuran ana muhalefet ekibinin sıra Özgür Suriye Ordusu’na gelince bakıyorsunuz bir anda bunların nevri dönüyor. Dünyada hiçbir devletin, hiçbir istihbarat kuruluşunun, hiçbir insan hakları örgütünün bulamadığı bir gerçeği bunlar keşfetmişler. Neymiş? ÖSO bir terör örgütüymüş. PYD’ye parti diyenlerin ÖSO’ya ‘terör örgütü’ demesi bizi şaşırtmaz; ama birilerinin kafasını karıştırabilir. Onun için burada altını çizerek ifade edelim ki Özgür Suriye Ordusu terör örgütü değil kendi vatanlarını savunan, içinde her meşrepten, her inançtan, her etnik kökenden insanın bulunduğu milli yapıdır.

Yine bunların kimi zaman açıktan, kimi zaman fısıltıyla söyledikleri bir husus var. Buldukları her fırsatta ‘Ülkemizdeki Suriyeliler niye kendi vatanlarını savunmak için savaşmıyor da, biz oraya gidiyoruz?’ diye sürekli el altından fitne yayıyorlar. Biz Arap’ıyla Kürt’üyle, Türkmen’iyle Suriye’deki kardeşlerimizin orada 7 yıldır nasıl bir mücadele verdiğini gayet iyi biliyoruz. Ey CHP, siz bunu bilemezsiniz. Siz sadece size sufle edilen yalanlar neyse onlarla hareket edersiniz.

Önce yardımlar kesilerek, ardından DEAŞ bahanesiyle bu samimi mücadelenin nasıl sekteye uğratıldığını da çok iyi biliyoruz. ÖSO’ya ‘terör örgütü’ diyenler önce şöyle başını iki elinin arasına alsın bir düşünsün. Benim Mehmet’imle beraber orada bu özgürlük savaşını, kendi topraklarını koruma savaşını yürütenlere bir defa böyle bir yakıştırmayı yapmanın ne kadar alçakça olduğunu görmek lazım. Tamamı Suriyeli kardeşlerimizden oluşan Özgür Suriye Ordusu’nun Fırat Kalkanı Harekatında nasıl fedakarca çarpıştığının bizler yakından takipçisiyiz, şahidiyiz. Bu operasyonda Özgür Suriye Ordusu şu ana kadar 617 şehit vermiştir, 2 binin üzerinde de gazisi vardır. Özgür Suriye Ordusu Zeytin Dalı Operasyonunda şu ana kadar 16 şehit ve 100’e yakın gazi vermiş olmasına rağmen mücadelesini kahramanca orada da sürdürmektedir.

Ülkemizdeki Suriyeli kardeşlerimizin Zeytin Dalı Operasyonunun başlamasıyla askerlik şubelerine akın edip bölgeye gitmek için başvurduklarını da biliyoruz. Tabii çatışma bölgelerinde görev yapmaya öyle elini-kolunu sallayarak gitmek mümkün değil. Bunun için eğitim lazım, teçhizat lazım, lojistik lazım, planlama lazım. Tıpkı kendi vatandaşlarımız gibi Suriyeli kardeşlerimizin de askerlik şubelerine yaptıkları başvuruları bir kararlılık ifadesi olarak görüyor ve hepsine şahsım, milletim adına teşekkür ediyorum.

Değerli kardeşlerim; şu an itibariyle biliyorsunuz bizim de Mehmetçiğimiz olarak şehitlerimiz var. Ve Zeytin Dalı Operasyonunda şu ana kadar bizler de şehitler verdik. Ama kahir ekseriyetiyle burada Özgür Suriye Ordusu’nun şehitleri var. Ve toplamda şu anda 646 teröristi etkisiz hale getirdik. Ve şu anda Burseya tepesi-dağı biliyorsunuz düştü. Şimdi oradaki yakın tepeleri, dağları da inşallah Mehmetçiğimiz Özgür Suriye Ordusuyla beraber düşürmenin adımlarını atıyorlar. Velhasıl Özgür Suriye Ordusu kendi vatanlarını korumak için biraraya gelip organize olmuş, bizim de desteklediğimiz, tıpkı Kurtuluş Savaşımızdaki Kuvayi Milliye güçleri gibi bir sivil oluşumdur; bu böyle bilinmeli.

Dolayısıyla Özgür Suriye Ordusu’nun bizim kahraman askerlerimizle yan-yana çarpışması utanılacak değil tam tersine iftihar edilecek bir görüntüdür. Her sivil oluşum gibi burada da yanlış yapanlar çıkarsa, kendi içlerinde muhasebesini yapar yanlışı temizlerler. Orası zaten kendi meseleleridir. Biz bugüne kadar herhangi bir yanlışlarını görmediğimiz gibi, hataları olabilir, ama yanlışlarını görmediğimiz gibi bu Suriyeli kardeşlerimizin özgürlük mücadelelerinde yanlarında olmaktan memnuniyet duyuyoruz.

Birinci Dünya Savaşındaki tüm cephelerimizde, Çanakkale’de, Kut’ül Amare’de, Kanal Seferinde, Medine ve Kudüs savunmalarında, Kurtuluş Savaşımızda şehit olan Halepli, İdlibli, Hamalı, Humuslu, Şamlı yüzlerce kardeşimiz vardır. Sadece Çanakkale Savaşında bugünkü Suriye, Lübnan, Filistin hattından gelen bin civarında şehidimiz var. Bu kardeşlerimizin şimdi bizim desteğimize ihtiyaçları varsa, onlarla birlikte omuz omuza cephede olmamız bizim tarihi görevimizdir.

Özgür Suriye Ordusuna ‘terörist’ diyerek güya kendi akıllarınca DEAŞ’la aynı safa koymaya çalışanlar, bölücü terör örgütünü aklamanın gayreti içine girerek aslında kendilerini aynı duruma düşürdüklerini bilmelidirler. Bütün bunları gören, değerlendiren milletimizin günü geldiğinde takdirini sandıkta ortaya koyacağına inanıyorum.

Kardeşlerim;

Bu zatın cehaletini sergilediği bir başka konu da millet meselesidir. Şu ifadeye bak, ‘Osmanlı’da millet mi vardı’ diyor. Yahu sen bir partinin genel başkanısın, gençlere hitap ediyor, buraya gelirken millet mefhumu, millet kavramı nedir bir oku; ama okuma özürlü. Ardından ne diyor, ‘millet Cumhuriyetle beraber oldu’ diyor, böyle devam ediyor. Tabi bu benzeri kişilerin kafasındaki millet, milliyet tanımı Fransız İhtilaliyle dünyaya yayılan kavramlardan ibaret olunca ortaya böyle garabetler de çıkabiliyor.

Hâlbuki bizim kendi medeniyetimizin, kendi kültürümüzün bir millet tanımı vardır. Değerli kardeşlerim, bu bakımdan Osmanlı tam bir millet devletiydi. Ülkeyi yöneten hanedana bakıp da Osmanlı’yı şahıs devleti sananlar, ya tarihlerinden bihaberdirler ya da o tarihi hep başkalarının gözünden, başkalarının kaynağından okumuşlardır.

Bugün Avrupa’da ve dünyanın pek çok yerinde devletler krallıkla yönetiliyor diye bunları milliyetsiz veya demokrasinin dışında diye mi kabul edeceğiz? Başlarında kral, kraliçe veya imparator bulunan İngiltere’yi, İspanya’yı, Hollanda’yı, Belçika’yı, İsveç’i, Norveç’i, Japonya’yı ve daha pek çok ülkeyi acaba nereye koyacağız? Demek ki yönetim biçimleriyle millet meselesinin, hatta demokrasinin öyle çok da doğrudan ilişkisi bulunmuyor. Milleti ve milliyeti Fransız İhtilalinden, Alman faşizminden, bunların yol açtığı vahşetler üzerinden kurulan Batılı teoriler üzerinden okuyanlar elbette böyle saçmalar.

Onların milletten anladığı modern anlamdaki ulus ise, ulusun elbette bir geçmişi olmaz, ama millet öyle değildir. Tarihi süreklilik içinde milletler daima vardır, değişen sadece etki ve hakimiyet alanlarıdır. Milletin Cumhuriyetle başladığını söylemek, binlerce yıllık Türk tarihini, 1400 yıllık medeniyet geçmişimizi, coğrafyamızdaki bin yıllık varlığımızı yok sayarak bunlara ihanet etmektir. Bunun için biz ne diyoruz? Tek millet, tek bayrak, tek vatan, tek devlet diyoruz.

Sevgili gençler;

Burada, komşumuz sayılır, Balkanlar’dan Makedonya Cumhurbaşkanı Sayın İvanov bir tarih profesörüdür, gezdiği, dolaştığı konferanslarında vesaire hep şu ifadeyi kullanır: “Osmanlı’nın millet sistemini örnek alın” der. Bunu özel çalışma yemeğimizde filan da birkaç kez bize anlatmıştır, “biz buna hayranız” der.

Kardeşlerim;

Milleti ve milliyeti anlamak için öncelikle kendi geçmişinizi çok iyi bilmeniz gerekir. Rahmetli Erol Güngör’ün ifadesiyle; “Bizim dilimizin kaynağı eskilerdir, dinimizin kaynağı eskilerdir, soyumuzun kaynağı eskilerdir.” Ben daha da ileri gidiyorum, ama bunu anlamaz, bunu anlaması için, evet, çok daha farklı bir kaynağa inmesi lazım, onu özel olarak kendisine verebiliriz, biz millet-i İbrahim’den geliyoruz, bunu bilmesi lazım. Sen Cumhuriyet dediğin zaman daha dur bakalım neredesin? Bak, ta millet-i İbrahim.

Osmanlı da milletimizin tarih boyunca kazandığı tüm gücün ve birikimin zirvesini oluşturan bir devlettir. Bizim millet tanımımız özünü İslam’ın millet anlayışından alır, bunu bilmen lazım. Mesela pek çok farklı dinden ve kökenden gelen insanı çatısı altında toplayan Osmanlı, bunların milliyetlerini dinlerine göre de ne yapmıştır, tasnif etmiştir; Osmanlı böyle bir devlet, böyle bir imparatorluk. Müslümanlar bir millet, Hıristiyanlar bir millet, Yahudiler bir millettir. Etnik bakımdan zaman zaman çok küçük karışmalar olsa da bu tarihimizin ve coğrafyamızın gerçekliğine en uygun tanımdır.

Nitekim Cumhuriyetimizi kuran kadro da Lozan’da aynı tanımı esas almıştır. Ülkemiz topraklarında yaşayan insanlar, Müslümanlar ve Müslüman olmayan denilerek inançlarına göre sınıflandırılmışlardır. Bu anlayışla sınırlarımız dışında kalan coğrafyalardaki Müslümanlardan isteyenlerin Anadolu’ya gelmesi, Hıristiyanlardan da isteyenlerin o ülkelere gidebilmesi temin edilmiştir.

Bu zata Yahya Kemal’in 1922 yılında yayımlanan “Ezansız Semtler” yazısını bulup okumasını özellikle tavsiye ediyorum. Eğer bunu bir okursa orada bizi millet halinde tutan harcın ne olduğunu çok iyi görecektir. Millet meselesi açılınca konuyu ben Akif’in o güzel şiirini okumadan bitiremem:
“Bir zamanlar biz de millet, hem nasıl milletmişiz:

Gelmişiz dünyaya, milliyet nedir öğretmişiz!


Kapkaranlıkken bütün afakı insaniyetin,

Nur olup fışkırmışız ta sinesinden zulmetin.


Yarmışız edvâr-ı fetretten kalan yeldaları;

Fikr-i ferda doğmadan yağdırmışız ferdaları.


Bir taraftan dinimiz, ahlakımız, irfanımız,

Bir taraftan seyfe makrun adlimiz, ihsanımız;


Yükselip akvamı almış fevç fevç ağuşuna;

Hepsi dalmış vahdetin aheng-i cuşu cuşuna.”

Evet, bugün Türkiye ve Türk milleti bir kez daha tüm dünyayı adaletiyle, ihsanıyla, merhametiyle, sevgisiyle kucaklamak için yola çıkmıştır. Bizi bu kutlu yoldan ne sınırlarımıza dizilen teröristler, ne içimize sokulan FETÖ gibi, PKK gibi ihanet çeteleri, ne de adeta beşinci kol faaliyeti yürüten bu tipler döndüremeyecektir. Rabbim ülkemizin, milletimizin, devletimizin yardımcısı olsun.

Kardeşlerim;

Niyet hayır, akıbet hayır... Allah biliyor ki bizim niyetimiz halistir. Biz kendi ülkemizin ve milletimizin güvenliği, huzuru, refahı için değil, aynı zamanda komşularımızdan başlayarak tüm kardeşlerimizin, dostlarımızın, tüm masumların ve mağdurların esenliği için de bu mücadeleyi veriyoruz. Bizim kimsenin toprağında gözümüz yok, kimsenin haksız ve gereksiz yere canına kast etmek gibi bir düşüncemiz asla yok. Bıçak kemiğe dayanana kadar sabretmemizin sebebi 6 yıldır, 7 yıldır bu oldu, ama bu noktadan sonra artık kimseyi de gözümüz görmez.

Gençler;
Sınırlarımızdaki terör tehdidi tamamen ortadan kalkana, halen 3,5 milyona yakın ülkemizde bulunan Suriyeli kardeşlerimizi kendi evlerine güven içinde dönene kadar durmayacağız. Teröristlerin bulundukları yerleri boşaltıp-boşaltmamak orada bulunanların bileceği iştir. Biz öyle alavere- dalavereyle değil, açıkça ilan ettiğimiz şekilde yanlarında kimin olup-olmadığına bakmaksızın teröristlerin üzerine gitmeye devam edeceğiz. Kimse bizden, kendi sözlerine kendileri değer vermeyenlerin beyanlarına göre hareket etmemizi beklemesin.

Bu düşüncelerle bir kez daha grup toplantımızın hayırlara vesile olmasını diliyor, sizlere başarılı bir hafta temenni ediyorum. Hepinize sevgi ve saygılarımı sunuyorum. Kalın sağlıcakla.

Değerli milletvekili arkadaşlarım,

Kıymetli misafirler, 
Hanımefendiler, beyefendiler;

Sizleri en kalbi duygularımla, hasretle, muhabbetle selamlıyorum.

AK Parti Türkiye Büyük Millet Meclisi Grup Toplantısının, partimiz ve ülkemiz için hayırlara vesile olmasını diliyorum. Sizlere Meclis çalışmalarında başarılı ve verimli bir hafta geçirmenizi Allah’tan niyaz ediyorum.

Yine önemli çalışmalarla dolu bir haftayı geride bıraktık. Geçtiğimiz Çarşamba günü Savunma Sanayi İcra Komitesi Toplantısını, bu kurumun Cumhurbaşkanlığı’na bağlanmasının ardından ilk defa kendi başkanlığında gerçekleştirdik. Ülkemiz için son derece hayati öneme sahip gördüğüm bu komitenin toplantılarını inşallah periyodik olarak yapacak, yürütülen çalışmaları adım-adım takip edeceğiz.

Çarşamba günkü toplantıda proje bedeli 9,4 milyar dolar olan 55 savunma sanayi projesini görüşerek karara bağladık. Yurt içinde ve yurt dışında çok önemli askeri operasyonlar yürüttüğümüz şu dönemde savunma sanayi projelerimiz çok daha kritik hale gelmiştir. Tamamlanan projeleri gözden geçirerek daha iyiye doğru götürmek, devam eden projeleri hızlandırmak, gündemimizdeki yeni projeleri karara bağlamak için hızlı hareket etmek mecburiyetindeyiz. Kendi göbeğimizi kendimiz kesmediğimiz takdirde bize verilen bir vidanın dahi yeri geldiğinde baskı, hatta şantaj malzemesine dönüştürüldüğünü gördük.

Biliyorsunuz yakın dönemde Cumhurbaşkanlığı korumalarına alınacak tabancalar konusunda böyle acı bir tecrübe yaşadık. İşlerine gelmeyince bize tabanca vermeyenlerin diğer silahlar konusunda nasıl bir tavır içinde olduğunu ve olabileceğini az çok hepiniz tahmin edersiniz. Kritik savunma sanayi ürünlerimizin kendi imkânlarımızla üretme işini belli bir düzeye getirmemiş olsaydık şu anda ne halde bulunurduk, açıkçası bunu düşünmek bile istemiyorum.

Bunun için son toplantımızda şöyle bir karara vardık: Ülkemizde tasarlanabilecek, üretilebilecek, geliştirilebilecek hiçbir ürünü, yazılımı, sistemi acil durumlar haricinde kesinlikle dışarıdan hazır olarak almayacağız. Gerekirse daha çok zaman harcayacak, hatta gerekirse daha çok para harcayacak; ama mutlaka kendi tasarımlarımızı, ürünlerimizi, sistemlerimizi geliştireceğiz. Şartlarımızı kabul ederek bizimle birlikte çalışmak isteyen uluslararası savunma sanayi kuruluşlarıyla işbirliğine elbette varız. Ama bu işbirliği asla hazır alım şeklinde olmayacak. Tüm kritik unsurlarıyla bizim denetimimizde ve üretimimizde gerçekleşecek şekilde yürüyecektir.

Ülkemizde giderek daha güçlü hale gelen bir savunma sanayi sektörü var. Artık dünya devleriyle yarışabilecek hale gelmiş milli kuruluşlarımızın yanında yüzlerce, binlerce kendini bu işe adamış özel sektör firmalarımız geceli-gündüzlü çalışıyor. Mühendislerimiz, teknisyenlerimiz, girişimcilerimiz her gün yeni başarılara imza atıyorlar. Daha dün denilebilecek kadar yakın zamana kadar ‘yapılamaz’ denilen, ‘olmaz’ denilen, ‘mümkün değil’ denilen nice proje ya tamamlandı, ya tamamlanma aşamasına geldi hamdolsun.

Bu sektörde ilk virajı başarıyla döndüğünüzde sonrası daha kolay, daha hızlı ve daha hesaplı hale geliyor. Ülkemizin bu seviyelere ulaşmasında emeği, alın teri olan herkese şahsım, milletim adına teşekkür ediyorum. Savunma sanayi sektöründe çalışan tüm girişimcilerimizden ve personelimizden çok daha büyük başarıların müjdelerini beklediğimi özellikle ifade etmek istiyorum.

Değerli arkadaşlar;

Perşembe günü TÜGVA’dan gençlerimizle milletin evinde bir aradaydık. Gençlerimizin heyecanı, coşkusu, sevgisi her seferinde bizi de adeta gençleştiriyor. Türkiye’nin 2053 ve 2071 vizyonlarını gönül huzuruyla emanet edeceğimiz bir gençliğin gelmekte olduğunu görmekten büyük bahtiyarlık duyuyorum. Buna rağmen gençler konusunda yapmamız gereken hala çok iş olduğunu da biliyorum. AK Parti Gençlik Kolları’nın 1,5 milyon civarında olan üye sayısı Ana muhalefet partisinin toplam üye sayısından bile biliyorsunuz fazladır.

Gençlere yönelik eğitim-öğretim, kültür, spor, sanat, kişisel gelişim hizmetleri sunan sivil toplum kuruluşlarımızın ulaştıkları kişi sayısı her yıl daha da artıyor. Bütün bunlar elbette önemlidir; ancak Türkiye’de 30 yaşın altında 38 milyonun üzerinde kardeşimizin bulunduğunu göz önüne aldığımızda çalışmalarımızın yeterli olmadığını düşünüyorum. Bunun için gençlerimize hem daha çok ulaşmamız, hem de onlara her alanda çok daha nitelikli hizmetler vermemiz gerekiyor. Kamu kuruluşları kendi alanlarında, sivil toplum kuruluşlarımız kendi alanlarında, parti gençlik teşkilatlarımız da kendi alanında, ama hepsi de birbirini tamamlayacak şekilde Asım’ın neslini yetiştirmenin gayreti içinde olmalıyız.

Geçtiğimiz 15 yılda eğitimde, sporda, sosyal ve kültürel alanda yaptıklarımız, hayalimiz olan gençliği yetiştirme konusunda bize gereken altyapıyı hazırlamıştır. Önümüzdeki dönemde işte bu altyapı üzerinde hayatın her alanında en donanımlı ve elbette manevi olarak da en iyi şekilde teçhiz edilmiş bir gençliği yetiştirmek için inşallah var gücümüzle çalışacağız.

Gençler;

Cumartesi günü Bitlis ve Batman il kongrelerimizde hem vatandaşlarımızla, hem teşkilatlarımızla hasret giderme imkânı bulduk. Tüm kongrelerimiz gibi gerek Bitlis, gerekse Batman il kongrelerimizde biz adeta birer miting yaptık. Batman, zaten muhteşemdi. Bitlis, kara rağmen hakeza muhteşemdi. Milletimizin şehirlere ayak bastığımız andan itibaren gösterdiği sevgi, teveccüh bize sorumluluğumuzun ne kadar ağır olduğunu gösteriyor.

15 yıldır ülkeyi yönetiyor olmamıza rağmen milletimizin bizden beklentileri asla azalmış değildir. Tam tersine ülkemizin kat ettiği mesafeye uygun şekilde taleplerin çıtası da yükselmiştir. Daha düne kadar sadece yol isteyen, su isteyen, baraj isteyen, konut isteyen, okul isteyen, havalimanı isteyen şehirlerimiz, bugün Türkiye ve hatta dünya çapında projelerin hayata geçirileceği konuları dile getiriyor. Otomobilden uçağa, yazılımdan lojistiğe kadar her biri gerçekten çok önemli projelerin şehirlerimiz tarafından böylesine sahiplenilmesi geleceğimize daha bir umutla bakmamızı sağlıyor.

Önümüzdeki hafta sonundan itibaren büyükşehirlerimizin kongrelerine de inşallah başlıyoruz. Böylece Mart ayı sonuna kadar il kongrelerimizi tamamlamayı ve ardından büyük kongre hazırlıklarına başlamayı planlıyoruz. Bu vesileyle bir kez daha il kongrelerimizde görev alan arkadaşlarımıza başarılar diliyor, bayrak yarışında vazifelerini tamamlamış olanlara teşekkür ediyorum.

Kardeşlerim;

Önceki akşam başlayan ve dün gece geç saatlerde Türkiye’ye dönüşümüzle neticelenen başarılı bir Vatikan ve İtalya seyahatimiz oldu. Bu ziyaret, Türkiye’den Vatikan’a rahmetli Celal Bayar’dan bu yana 59 yıldır gerçekleştirilen ilk temas olması bakımından da ayrıca önemlidir. Vatikan’da Katolik dünyasının ruhani lideri, 1 milyar 200 milyonluk bir Katolik dünyası, buranın ruhani lideri Papa Franciscus ile kapsamlı ve her iki taraf için de faydalı olduğuna inandığım bir görüşme gerçekleştirdik.

Değerli kardeşlerim;

Kudüs başta olmak üzere bölgesel ve küresel meseleler hakkında fikir teatisinde bulunduğumuz Sayın Papa’nın ülkemizle yakın işbirliğine önem verdiğini gördük. Batıda giderek yükselen İslam karşıtlığı, kültürel ırkçılık ve yabancı düşmanlığından duyduğumuz endişeyi Papa’yla paylaştık. 1 milyar 200 milyon Katolik dünyası, 1 milyar 700 milyon İslam dünyası olmak üzere bunların birlikte değerlendirmesini ve İslamofobiya noktasında da kendilerinin takınacağı tavır üzerinde çok önemli olduğunu konuşma, görüşme fırsatı bulduk. Nitekim Kudüs meselesinde ortaya konulan dayanışma ciddi manada biliyorsunuz Birleşmiş Milletler Genel Kurulu’ndaki oylamayı sarsmıştır. Ve onun neticesinde 128 oyla Kudüs meselesinde Amerika adeta Birleşmiş Milletler Genel Kurulunda reddedilmiştir.

Aynı şekilde asılsız Ermeni iddiaları konusunda hassasiyetimizi kendisine bir kez daha ve en üst düzeyde ifade etme imkânı buldum. Papa Franciscus’in bu meselede oldukça makul bir yaklaşım içinde olduğunu belirtmek isterim. Vatikan Devlet Sekreteri, yani Başbakan Kardinal Parolin’i o da yine kabul ettiğim ve kendisiyle Vatikan’daki program çerçevesinde görüştüğüm bir kişi oldu. Onunla yine Türkiye-Vatikan arasındaki ilişkileri değerlendirme imkânını bulduk.

Vatikan’daki programımızın bundan sonraki etabında Cumhurbaşkanı Mattarella’yla bir görüşmemiz oldu, akabinde de İtalya Başbakanı Gentiloni’yle, kendisini kabul ettik ve görüşmemizi yaptık. Görüşmemizde ekonomiden yatırımlara, savunma sanayinden eğitime kadar geniş bir alanda ikili ilişkilerimizi değerlendirme fırsatı buldum.

Tabii İtalya, bizim özellikle Avrupa’da ilk üç içerisinde yer alan özellikle askeri, siyasi, ekonomik, kültürel, ticari alanlarda yine bir komşumuz. Ve şu anda 20 milyar dolarlık bir ticaret hacmine sahibiz İtalya’yla aramızda. Yeter mi? Yetmez. Zira 60 milyon nüfusa sahip olan bir İtalya ile 80 milyon nüfusa sahip bir Türkiye, şöyle bir topladığımız zaman 140 milyon bir nüfus, 140 milyonluk bu nüfusun inanıyorum ki ticaret hacminin çok daha fazla olması lazım. Ancak savunma sanayinde biz en kararlı, en ciddi adımı da İtalya’yla attık. Özellikle Finmeccanica, AgustaWestland veyahut da diğer adıyla Atak helikopterlerini bildiğiniz gibi İtalya’yla beraber üretiyoruz.

Avrupa Birliği üyelik sürecinden, Libya, Suriye, Irak, Kıbrıs, Filistin meselesine kadar pek çok uluslararası konuyu kendileriyle ela aldık. Suriye’de halen devam eden Zeytin Dalı Harekâtı da elbette gündemimizde önemli bir yer tuttu. Terörle mücadele konusunda tüm Avrupa ülkeleri gibi İtalya’dan da daha güçlü destek beklediğimizi kendilerine ifade ettik. İtalya, en güçlü ticari ilişkiye sahip olduğumuz ülkelerden biri ve bu ilişkilerimizi inşallah daha da geliştireceğiz.

İtalya seyahatimizin son programı olarak bu ülkenin önde gelen firmalarının temsilcileriyle bir toplantı gerçekleştirdik ki bu firmalar Türkiye’de yatırımları olan firmalar. Önce kendi görüşlerimizi ifade ettik, ardından da İtalyan firmalarının değerlendirme ve taleplerini dinledik. İtalyan firmalarının ülkemize olan ilgilerinin artarak sürdüğünü ve yeni yeni yatırımlar yapmak istediklerini kendilerinden dinledim.

Tabii her bakımdan olumlu ve verimli bir seyahat gerçekleştirdiğimizden de çok çok memnunum. Buradan bir kez daha misafirperverlikleri için Papa Fransuva ve mevkidaşım Cumhurbaşkanı Mattarella başta olmak üzere tüm yetkililere teşekkür ediyorum.

Değerli arkadaşlar;

Suriye’nin Afrin bölgesindeki bölücü terör örgütü mensuplarına yönelik 20 Ocak’ta başlattığımız Zeytin Dalı Operasyonu başarıyla sürüyor. Bu süreçte verdiğimiz şehitlerimizin her biri şüphesiz ki yüreğimizi yakıyor. Ülkemiz topraklarına yönelik saldırılarda kaybettiğimiz sivil vatandaşlarımızın acısını da asla unutmuyoruz.

Rakam olarak ifade edilen her bir kaybımızın annesiyle, babasıyla, kardeşiyle, evliyse eşiyle, varsa çocuğuyla, arkadaşlarıyla, sevdikleriyle başlı başına birer dünya olduğunu çok iyi biliyoruz. Rabbimizin şehitler konusundaki müjdeleri en büyük teselli kaynağımızdır. İnancımıza göre şehitler ölmez, onlar diridirler, ancak biz kendilerini göremeyiz. Devlet ve millet olarak tüm imkânlarımızla her zaman olduğu gibi bu operasyonda da şehit olan kardeşlerimizin ailelerinin yanındayız, yanında olmayı sürdüreceğiz.

Değerli kardeşlerim;

Aynı şekilde gazilerimize de her türlü desteği veriyoruz. Türkiye bin yıldır olduğu gibi bugün de şehitlerinin ve gazilerinin omuzlarının üzerinde istiklaline ve istikbaline güvenle bakmayı sürdürüyor. Şimdi sizlere Erzincan’da yaşayan 10 yaşındaki bir kız evladımızın şehitlerimiz için yazdığı şiirinden bir bölümü aktarmak istiyorum. Sayın Başbakan, bunu iyi dinlemen lazım, 10 yaşında.

“Oğlun şehit, çatma kaşını anne,

Metin ol da dik tut başını anne.

Gel öp, kokla mezar taşımı anne,

Akıtma gözünden yaşını anne.

Olsa da bu dünyada gönlün ezik,

Eğilme kimseye tut başını dik.

Bu duygular bizim için tanıdık, bildik,

Akıtma gözünden yaşını anne.

Ölüm vaktin gelsin kavuşacağız,

Albayrak altında buluşacağız,

Mahşerde birleşip sarılacağız,

Akıtma gözünden yaşını anne.”

İşte böyle vatan evlatları olduğu sürece Allah’ın izniyle kimse bu ülkede bayrakları indiremez, ezanları susturamaz, özgürlüğümüze göz dikemez, sınırlarımız ötesinden bizi tehdit edemez. Çünkü biz tek millet diyerek, tek bayrak diyerek, tek vatan diyerek, tek devlet diyerek kararımızı verdik, tüm dünyaya da bunu ilan ettik. Kim bunlara yan bakarsa, yakasına yapışıp hesap sormak, icap ederse de 80 milyon tek vücut olarak bunların tepesine binmek bizim boynumuzun borcudur.

Eğer onuru olmazsa, eğer kutsallarına sahip çıkacak cesareti ve gücü yoksa bir topluluk nasıl millet olabilir, nasıl kendine bir gelecek inşa edebilir? Hâlbuki biz binlerce yıllık bir milletiz, hem de kurduğumuz devletlerle, bayraktarlığını yaptığımız medeniyetimizle, coğrafyamızda hiç bitmeyen mücadelemizle biz dünyanın sayılı milletlerinden biriyiz. Türkiye’yi güya ‘DEAŞ’la mücadele için’ diyerek topladıkları çapulcularla aynı kefeye koyanlar, kimin eşkıya sürüsü, kimin gerçekten devlet olduğunu yavaş yavaş görmeye başladılar.

Biz sabırlı bir millet ve sabırlı bir devletiz. Barış için, huzur için, kendimizle birlikte tüm dostlarımızın da güvenliği ve refahı için elimizden geleni yapmaktan çekinmeyiz. Fedakârlıkta üstümüze yoktur, son iki asrı hep fedakârlıkla geçirdik. Gözümüzün önünde yalanla, dalavereyle, ayak oyunlarıyla, diplomatik sahtekârlıklarla 5 milyon metrekarelik vatanımız adeta talan edildi, geriye kala kala 780 bin kilometre kare bu ülke kaldı. Anlaşılan o ki birileri bunu da bize herhalde çok görüyor. Bizi öyle çok zorladılar ki sonunda uyuyan devi uyandırdılar; bunu böyle bilsinler.

Türk milleti üzerinden asırlık rehaveti atıyor, tozları silkeliyor. Ruhunu ve bedenini tazeleyerek yepyeni bir döneme doğru ilerliyor. Bu gerçeği gören yüz milyonlarca kardeşimiz başarımız için dua ediyor. Çünkü onlar da asırlardır içinde çırpındıkları sıkıntılarından kurtulmak için umutlarını bize bağlamış durumdalar. Türkiye’nin her başarısı milyonlarca yürekte yeni bir ümit kıpırtısı olarak dalga-dalga büyüyor.

Kardeşlerim;

Büyük iddia sahibi olmak, bununla mütenasip imkân sahibi olmayı, o da çok çalışmayı gerektirir. Bu gün Zeytin Dalı Operasyonunda askerlerimiz cesaretle ve kahramanca bir mücadele veriyorlarsa, bunun gerisinde Türkiye’nin hedeflerine ulaşacağına olan inançları yatıyor.

Can tatlıdır, kimse canını kolay kolay tehlikeye atmaz. Evlatlarımız sınırlarımız içinde ve dışında cansiperane bir mücadele yürütürken bize bir mesaj veriyorlar. Bu mesaj kendi ailelerinden başlayarak tüm milletimiz için daha güçlü, daha büyük, daha müreffeh bir Türkiye’yi inşa etmekle sorumlu olduğumuzdur.

2023 hedeflerimize ulaşmak, bunun sadece ilk adımıdır. Yapacak çok işimiz, gerçekleştirecek çok projemiz var. Eğer ülkemizi dış politikadan ekonomiye, eğitimden sağlığa, savunma sanayinden tarıma kadar her alanda dengeli bir şekilde ileriye taşımazsak iddialarımızı hayata geçiremeyiz. İşte o zaman da geçmişte pek çok örneği olan karikatür devletlerden biri durumuna düşeriz.

Bugün Türkiye herhangi bir hususta kararlı bir irade ortaya koyuyorsa, gerisinde bunu hayata geçirebileceğini olan inancı ve güveni vardır. Ekonomide bunu ispat ettik, diplomaside bunu ispat ettik, terörle mücadele bunu ispat ettik. Fırat Kalkanı ve Zeytin Dalı operasyonlarında bunu ispat ettik. Artık hiçbir ülke, hiçbir kurum Türkiye’nin gücünü ve kararlılığını sorgulayamayacak hale gelmiştir.

Hatırlayın, geçmişteki koalisyon hükümetlerini hatırlayın. Hani delikli 2,5 kuruşa muhtaç olduğumuz günleri hatırlayın. Eğer öyle olsaydık bugün bu Afrin Operasyonunu, Fırat Kalkanı Harekâtını yapabilir miydik? Orada bir tank harekete geçemezdi, bir top harekete geçemezdi. Kalkıp da SİHA’yı bulacaksın, İHA’yı bulacaksın, kim sana SİHA verirdi, kim sana İHA verirdi? Verdiler de yürüdü mü? Yürümedi. Ama şimdi bu devir geride kaldı. Şimdi hem SİHA’larımızı üretiyoruz, hem İHA’larımızı üretiyoruz ve SİHA’larımızın bütün mühimmatını da kendimiz üretir hale geldik, onun için de bunu rahatlıkla kullanır hale geldik. Ve biz hedeflerimize yaklaştıkça ülkemizin bu duruşu daha da muhkem hale gelecektir.

Kardeşlerim; Rabbim yar ve yardımcımız olsun. İşte gördüğünüz gibi şu anda Afrin Harekâtında hamdolsun etkisiz hale getirilen teröristlerin sayısı 1000’e doğru yaklaşıyor. Şehitlerimiz de var, ama bizim şehitlerimizin bir de inancı var, onlar Sevgili Peygamberimizin o müjdesine doğru yürüyorlar. “Ey şehit oğlu şehit, isteme benden makber, / Sana aguşunu açmış duruyor Peygamber.” Onlar buraya yürüyor. Ve yine bizim şehitlerimizin Rabbimizin müjdesine de yürüyor. “Allah yolunda öldürülenlere ölüler demeyiniz, onlar diridirler, ama siz bilmezsiniz.” Onların rızkı da Rabbimiz tarafından. Bütün bu müjdeler var.

Ve değerli kardeşlerim;

İşi sıkı tutuyoruz, Afrin’deki bu operasyonlar kararlı bir şekilde devam ediyor, edecek, İdlib’le devam edecek. Ve ikide bir bize şunu söylüyorlar: Ne zaman bitireceksiniz? Ne demek ne zaman bitireceksiniz? Bize ne zaman bitireceksiniz sorusunu soranlara ben diyorum ki; siz Afganistan’daki operasyonlarınızı ne zaman bitirdiniz, siz Irak’taki operasyonlarınızı ne zaman bitirdiniz? 18 sene oldu, hala oradasınız. Böyle bir sıkıntınız sizin yok, sınırdaş değilsiniz, komşu değilsiniz, ne işiniz var oralarda? Ama bizim 911 kilometre sınırımız var ve bugüne kadar 700’ü aşkın sınırdan, Suriye tarafından terör örgütlerinin taciz atışlarıyla karşı karşıya ve 100’ü aşkın bizim şehidimiz var. Bunu duyuyor mu Amerika, görüyor mu?

Bize birçok şeyleri söylediler, ama ne yazık ki doğru konuşmadılar. Sayın Obama da doğru konuşmadı, şu anda Sayın Trump da aynı yolda gidiyor. Ve bize şunu söylediler: ‘Münbiç’ten çıkacağız, Münbiç’te durmayacağız’ dediler. Münbiç aslında tamamıyla yüzde 90’ı Arap toprağı olan bir yer. Peki, niye duruyorsunuz? Hadi çıkın. Kimleri getirdiniz oraya? PYD’yi. Kimleri getirdiniz? YPG’yi. Kimleri getirdiniz? PKK’yı. Onları getirip oraya yerleştiriyorsunuz, hala bize ‘Münbiç’e gelmeyin’ diyorsunuz. Biz Münbiç’e topraklarını asil sahiplerine teslim etmek için geleceğiz, bizim farkımız bu.

Ve biz Amerika’ya şunu da söyledik: ‘Terör örgütleriyle işbaşı yapmayın, terör örgütleriyle beraber hareket etmeyin. Eğer bu bölgede bir şey yapılacaksa, gelin NATO’da beraber olduğunuz Türkiye’yle beraber bunları yapın.’ Tabii ülkemde birçok bu noktadaki yaklaşımlar farklı olabilir, kusura bakmayın. Eğer biz büyük devlet olmaya ve eğer biz bu ülkede birilerinin bizim canımızı acıtmasına müsaade etmek istemiyorsak bu topraklarda belirleyici olacağız.

Şunu tekrar açıklıyorum: Bizim sorunumuz bu bölgede, güneyimizdeki bir kısım Kürtlerle değildir, bizim sorunumuz tamamıyla terör örgütleriyledir ve bu terör örgütleri de bellidir. Bu PYD’dir, bu YPG’dir, bu PKK’dır, bu DEAŞ’tır. Amerika diyor ki; ‘DEAŞ’ı temizledik.’ Ee, temizlediysen niye hala buradasın? 5 bin tır silah ve mühimmat getiriyorsun. 2 bin kargo uçağıyla mühimmat gönderiyorsun, silah gönderiyorsun. Nereye gönderiyorsun? Kuzey Suriye’de bunların ne işi var? Niye bunlar buraya geliyor? Bu sorunun cevabını da lütfen bize verin. Eğer ‘DEAŞ’la mücadele için gönderiyorum’ diyorsan, buna bizim inanmamız mümkün değil, buna da karnımız tok. Burada kendilerine söylediğim için bu konuda rahatım, çok açık, net bir şey var; o zaman sizin Türkiye’ye yönelik hesabınız var, sizin İran’a yönelik hesabınız var veya olmaz ya Rusya’ya yönelik hesabınız var.

Fakat biz yerimizde dimdik duruyoruz ve duracağız. Ve biz şuna inanmışız değerli kardeşlerim, unutmayın, beşerin, faninin kader planı olduğu gibi, devletlerin de bir kader planı vardır. Ve biz kaderin üstündeki kadere inandığımız için şu anda bu süreci bu şekilde işletiyoruz ve işleteceğiz. Ve inşallah bu işi İbn-i Haldun’un ifadesiyle devletler de doğar, büyür, ölür ve bu süreci bu kararlılıkla yürüteceğiz.

Ve şu an itibariyle Afrin’de askerimizin büyük bir başarısı var. Aynı şekilde biz Cerablus’ta attığımız adımla 2 bin kilometrekarelik alan içerisinde, pardon, 135 bin kişiyi tekrar topraklarına döndürdük. Şimdi hedefimiz, Afrin’de 135 kilometrekarelik bir alan kontrolümüzde, Afrinlileri de Afrin’e döndürüp orada yaşam koşullarını hazırlamak…

Ben görüştüğüm liderlere söylüyorum, ‘sizler ne destek vereceksiniz onu söyleyin.’ Dün de İtalyanlara söyledim, daha önce Almanlara söylemiştim, Sayın Trump’a da söyledim, Sayın Putin’e de söyledim, Suudi Arabistan’a da söyledim; ‘Biz inşaatları yapalım, destek verin, bu insanları çadırlardan, konteynerlardan kurtaralım’ dedim. Hangisinin insani yardım olarak ne yapacağını görelim. Ama biz şu ana kadar 30 milyar dolar yatırım yaptık, her ne kadar Bay Kemal anlamasa da, yapmaya da devam edeceğiz. Bak görüyorsunuz, neler oluyor neler, ama biz dik duracağız.

Ben tüm milletvekili arkadaşlarıma bu haftaki Meclis çalışmalarında başarılar diliyorum. Hepinize sevgilerimi, saygılarımı sunuyorum. Kalın sağlıcakla.

Değerli muhtarlarımız,

Kıymetli kardeşlerim;

Sizleri en kalbi duygularımla, muhabbetle, hasretle selamlıyorum.

Cumhurbaşkanlığı Külliyesi’ne, milletin evine, bu gazi mekâna hoş geldiniz. Muhtarlar Toplantımızın 45’incisinde sizlerle biraradayız.

Bugün de Afyonkarahisar, Diyarbakır, Eskişehir, Gaziantep, Kayseri, Kırşehir, Kocaeli, Manisa, Muğla, Niğde, Osmaniye, Trabzon ve Van illerimizden gelen siz kıymetli muhtarlarımızı misafir ediyoruz. 3’üncü yılını geride bıraktığımız muhtarlar toplantımızın ülkemiz, milletimiz ve elbette muhtarlarımız için hayırlara vesile olmasını Allah’tan temenni ediyorum.

Demokrasi piramidinin seçilmişler bakımından ilk basamağını teşkil eden muhtarlarımızla, zirvesini temsil eden Cumhurbaşkanlığı arasında tesis ettiğimiz şu sıkı bağın bundan sonra da aynı şeklide devam edeceğine inanıyorum.

Sizlerle yaptığımız toplantıların hayırlı bir sonucu da, muhtarlık müessesinin zaten hakkı olan bir konuma gelmesini sağlamaktır. Muhtarlarımızdan bizim kendilerine olan güvenimizi boşa çıkarmayarak, gayretleri ve ferasetleriyle bu konumu daha da güçlendirmelerini bekliyoruz.

Unutmayınız ki, 2019 yılındaki muhtarlık seçimleri her zamankinden çok daha farklı geçecektir. Muhtarlık kurumunun itibarının ve gücünün artmasına paralel şekilde bu görevlere daha çok kişi talip olacak, rekabet de kaliteyi yükseltecektir. Bunun için tüm muhtarlarımızın mahallelerine hizmet getirme, mahalle halkının gönlüne girme konusunda çok daha fazla çaba sarf etmesi gerekiyor.

Son muhtarlar toplantımızda ülkemizdeki tüm muhtarlıkların Hazine’nin tahsis edeceği araziler üzerinde valilik ve kaymakamlıklarımızın öncülüğünde kendi binalarına sahip olacakları müjdesini vermiştim. Böylece maaşlarının düzeltilesinden sigorta primlerine ve silah ruhsatlarına kadar her türlü sorunlarını çözdüğümüz muhtarlarımızın faaliyetlerini kurumsal hale getirme imkânı olacak. Muhtarlık bölgelerinin gözden geçirilerek mahalle ve köylerin hakiki anlamda yönetilebilir yerleşim birimleri haline dönüştürülmesiyle bu süreç çok daha anlamlı hale gelecektir. Ülkemizin bu önemli kurumunu daha da geliştirmek, güçlendirmek, bunun için de yoğun bir şekilde çalışmaya devam edeceğiz. Rabbim yar ve yardımcımız olsun.

Kardeşlerim;

Türkiye her alanda büyüdükçe, güçlendikçe önümüze çıkan sıkıntıların, sorunların çapı da artıyor. Daha düne kadar ekonomik derinliği birkaç milyar dolardan ibaret olan, diplomatik derinliği kendi büyükelçiliklerinin kapısında biten, siyasi derinliği hükümetlerinin ömrü gibi birkaç ayla sınırlı olan bir ülkeydik. Kimsenin Türkiye’de kriz çıkarmak için uğraşmasına gerek yoktu, çünkü biz kendi başımıza yeteri kadar krizi musallat edebiliyorduk. Bu şekilde altın kıymetinde yıllarımız heba oldu gitti. Geçtiğimiz 15 yılda tüm sabotajlara, oyunlara, senaryolara, saldırılara rağmen büyük bir titizlikle koruduğumuz güven ve istikrar ortamı sayesinde bu kısır döngüyü hamdolsun kırmayı başardık.

Ekonomide ülkemizi 3,5 kat büyütürken, demokrasimizin standartlarını ileriye doğru götürürken, bölgesel ve küresel bir olarak da sürekli yükseldik. Geçtiğimiz 15 yılın ilk 10 yılındaki daha ziyade iç kaynaklı istikrarsızlık çıkarma gayretleri son 5 senede çok daha farklı bir görünüm kazanmaya başladı. Yıllar boyunca ülkemiz içinde örgütlenmiş ihanet odakları birbirinin ardı sıra harekete geçirildi.

Bu gayeyle FETÖ’nün emniyet, yargı, ordu, iş dünyası ve diğer alanlardaki tüm gücünü ve imkanlarını seferber ettiğini gördük. PKK’nın tarihinde olmadığı kadar yoğun ve cüretkar saldırılara giriştiğini, şehirlerimizi işgale yeltendiğini gördük. Sınırlarımızın yanı başında ortaya çıkan en büyük insanlık ve İslam düşmanı örgütü olan DEAŞ, bir yerlerden emir verilmişçesine ülkemize saldırmaya başladı. Pek çok uluslararası örgüt de aynı anda ve benzer argümanlarla ülkemiz aleyhinde bir hava oluşturuldu. Avrupa Birliği’nin verdiği tüm sözleri çiğnemek pahasına ülkemize cephe alması da aynı döneme denk geliyor.

Irak ve Suriye başta olmak üzere bölgemizde yaşanan insani krizlerin bir ucu hep gelip ülkemize dayandı, dayandırıldı. Bizim meşrebimizde, dostlarına, kardeşlerine, komşularına sırt dönmek yoktur. Bunun için oynanan oyunu görmemize rağmen, zulümden ve ölümden kaçan tüm kardeşlerimize sınırlarımızı ve kalbimizi açtık. Şartların normale dönmesi, bölgemizin huzura ve güvene kavuşması için çok bekledik. Fakat İslam adına Müslümanları katleden bir terör örgütü bahane edilerek, bir başka terör örgütünün bölgemizde palazlandırıldığını görünce artık daha fazla bekleme imkânımız kalmadı.

Türkiye’yi meşgul etmek, dikkatini ve enerjisini başka tarafa yöneltmek için kurulan tuzakları birer birer bozarken, asıl hedeflerimizden de kopmadık. Fırat Kalkanı Harekâtıyla DEAŞ ve bölücü terör örgütüne karşı ilk fiili müdahalemizi başlattık. 3 bine yakın DEAŞ’lıyı derdest ettik ve Rai, Cerablus, El Bab, 2 bin kilometrekarelik bu alanı kontrolümüz altına aldık ve 135 bin Türkiye’deki Suriye’den gelen mülteci kardeşlerimizin tekrar topraklarına dönmesini sağladık. Ve şimdi oraları ne yaptık? İmar ettik, hastanelerini, okullarını, altyapılarını vesaire imar ettik ve şimdi onlar kendi topraklarında yaşıyorlar, güvenliğini de Özgür Suriye Ordusu ve bizim askerimiz sağlıyor.

İşte şimdi de aynısını Afrin’de yapalım istedik. Şu anda Afrin Operasyonunun arkasında ne var? Afrin olayını çözeceğiz, İdlib’i aynı şeklide çözeceğiz ve mülteci kardeşlerimiz tekrar kendi topraklarına, kendi evlerine dönsün istiyoruz. 3,5 milyonu herhalde biz burada ilanihaye saklayacak halimiz yok, onlar da zaten bir an önce kendi topraklarına dönmek istiyorlar. Ha bir kısmı burada kalabilir, ayrı bir konu, ama bu gerçeği de görelim.

Ve bunun yanında Irak’ın kuzeyinde sahnelenen oyunu Tahran ve Bağdat yönetimleriyle birlikte bozduk. Bunu takiben, Rusya ve İran’la birlikte İdlib’de güvenli bölge oluşturulmasına yönelik adımları attık. Son olarak da, tamamen kendi inisiyatifimizle Afrin’e yönelik Zeytin Dalı Operasyonunun düğmesine bastık. Bak Zeytin Dalı Operasyonu derken, bu sıradan aklımıza gelip de söylenen bir şey değil. Niye? Unutmayın, hani sure-i celilede, Rabbimiz, ‘zeytine yemin olsun ki, Tin’e yemin olsun ki buyuyor. Ve bu bölge adeta zeytinlerle dayalı-döşeli zengin bölgeler. Batman’daydım geçen hafta, Gaziantep’ten zeytin dallarıyla Batman’daki kardeşlerim beni karşıladılar. Ve biz de tabi o zeytin dallarıyla orada adeta kongre değil miting yaptık. Ve biz de onu söyledik, ‘zeytine yemin olsun ki Allah’ın izniyle bu işi bitireceğiz’ dedik.

Hamdolsun, askerlerimiz orada adeta destan yazıyorlar. Şu an itibarıyla bu sabah Genelkurmay’dan aldığımız rakam 1028 terörist etkisiz hale getirildi, üzerine üzerine gidiyoruz, gideceğiz. Niye? Şehitlerimizin kanını yerde bırakmayacağız. Hangi şehidimizin annesine, babasına, eşine telefon açıyorsam benden istedikleri, ‘bunların kökünü kazıyın, şehidimin kanını yerde bırakmayın.’ Bizim de onlara sözümüz var, bunu yapacağız. Her türlü olumsuzluğa, her türlü alçaklığa, her türlü riyakarlığa rağmen bölgeyi adım adım teröristlerden askerimiz, milletimiz, hep beraber temizliyoruz, bunu Bay Kemal’e rağmen temizliyoruz.

Ne diyor Beyefendi? ‘Afrin’e gitmeyin, fazla içerlere gitmeyin.’ Senden mi alacağız izni? Bize milletimizin emri var emri, biz milletimizin talimatını yerine getiriyoruz. Ona kalsa, ‘Esed’le masaya oturun da bu işi konuşun’ diyor. Yahu 1 milyon vatandaşını öldüren bir katille biz neyi konuşacağız? Siz, yeri gelir teröristlerle el ele, kol kola dolaşabilirsiniz, teröristlerle beraber kalkar Ankara’dan İstanbul’a yürüyebilirsiniz, adaletsiz bir adalet anlayışıyla yürüyüş yapabilirsiniz. Ama biz, terör örgütlerinin icazetiyle yola çıkanlarla beraber bugüne kadar yol yürümedik ve bundan sonra da yürümeyeceğiz.

Utanmadan, sıkılmadan bizim DEAŞ’la işbirliği yaptığımızı söylüyor. Bu ne biçim anlayıştır, ne biçim yaklaşımdır? Ama bunda yüz yok, bunda haysiyet yok, bunda onur yok. Ne zaman bunu ben ispata davet ettiysem hiçbir şeyi ispat etmemiştir ve hala da yerinde durmaktadır. Bununla ilgili de söylüyorum, AK Parti’nin DEAŞ’a destek olduğunu ispat et ben bu makamda durmam, bu görevden çekilirim. Ama sen bunu ispat edemediğin zaman çekilir misin? Çekilemez, hayatı yalan üzerine kurulu bu adamın.

DHKP-C’lilerle beraber yürüyen birisi; bunlardan bir şey olur mu? Rahat rahat da bunları kamufle edebiliyorlar, rahat rahat bunlarla yol yürüyebiliyorlar.

Ve kalkıyor bir kağıt gösteriyor, yahu senin bu kağıtlarına biz alıştık. Ve sağ olsun bazı televizyonlar da bizim DEAŞ’la ilgili bütün bu söylediklerimizi geçmişte hepsini açık, net ortaya koyuyorlar. Biz DEAŞ’la verdiğimiz mücadeleyi dünyada hiçbir ülke vermemiştir. DEAŞ’la ilgili olarak bizim Cerablus’ta, Rai’de, El Bab’da verdiğimiz mücadeleyi kimse vermedi. DEAŞ’ın şu anda tehdidi altında olan Bay Kemal, sen misin, biz miyiz?

Sana bir şey söyledim, hadi gel, şu YPG, PYD, PKK, bunların terör örgütü olduğunu ilan et, hepsini tek tek çık, şöyledir-böyledir yamalı bohça yapma, açık ve net konuş, ‘bunlar birer terör örgütüdür’ de. El Nusra terör örgütüdür dedin mi diyor. Ya ben bunların hepsini dedim, yine diyorum, El Nusra da bir terör örgütüdür diyorum. Sen, bak söyledim, ‘PYD terör örgütüdür, PKK, YPG bunlar terör örgütüdür’ de görelim, ‘DHKP-C terör örgütüdür’ de göreyim seni. Diyemezsin, çünkü gücünü onlardan alıyorsun, onların desteğiyle Hakkari’de miting yapacak kadar zavallısın sen; bize tarihi konuşturtma.

Ve biz girdiğimiz her mücadele, atlattığımız her badire, yaptığımız her operasyon, bize çok önemli tecrübeler kazandırıyor. Bak şimdi bu ara tweet’ler atıyorlar, neymiş o, biz Türkiye ve Türklük kavramına karşıymışız. Niye? Türk Tabipler Birliği’nin isminin oradan Türk’ün kaldırılmasını istediğimiz için. Evet, istiyoruz; niye? Çünkü Türk Tabipler Birliği denilen bu kuruluşun Türklükle alakası yok, Türk kavramına da layık olan bir yanı yok. Türkiye Barolar Birliğinin de Türkiye’ye layık olan hiçbir yanı yok.

Dolayısıyla bunlar ne hukuku, ne de tabipliği, hekimliği kendi saltanatları altına alamazlar. Şimdi çıkarılacak olan kanunlarla, çıkarılacak olan Bakanlar Kurulu kararıyla bu ülkede tüm hukukçular, tüm doktorlar kendi derneklerini, vakıflarını rahatlıkla kurabilecekler ve bunlara da kaynağında para ödemesi diye bir şey yapmayacaklar, bunların hepsi bitecek. Ondan tutuştular. Şimdi de kalkıp tweet’lerle bizi güya, yavuz hırsız ev sahibini bastırır ya, bunlar da şimdi bu şekilde ev sahibini bastırmaya kalkıyorlar. Kullanamayacaksınız artık, ne Türk kavramını, ne de Türkiye ismini kullanamayacaksınız, onu layık olanlar kullanacak.

Zeytin Dalı Operasyonunda da pek çok gerçeği farklı boyutlarıyla görme imkanı bulduk. Bu doğrultuda süratle eksiklerimizi tamamlayarak, kendimizi yenileyerek, ihtiyaçlarımızı gidererek yolumuza devam ediyoruz. Verdiğimiz her şehidimiz, hastaneye kaldırdığımız her gazimiz tabi ki yüreğimizi yakıyor. Ama biliyoruz ki, ecdadımız bu toprakları kanla yoğurarak vatan yaptı. Ne diyor şair: “Bayrakları bayrak yapan üstündeki kandır / Ttoprak eğer uğurunda ölen varsa vatandır.” Ve şairimizin dediği gibi;

“Hadi yavrum, ben seni bugün için doğurdum,

Hamurunu yiğitlik duygusuyla yoğurdum.

Türk evladı odur ki, yurdu olağan toprağa,

Ana ırzı bilerek yad ayağı bastırtmaz.

Bir yabancı bayrağı ezan sesi duyulan

Hiçbir yere astırtmaz

Git evladım yıllarca ben oğulsuz kalayım,

Şu yaralı bağrıma kara taşlar çalayım.

Hadi yavrum hadi git, ya gazi ol ya şehit.”

Evet, bugün de ezan sesi duyulan hiçbir yere yabancı bayrak asılmasın diye mücadele ediyoruz. İstiklalimiz ve istikbalimiz tehlikedeyse, bize düşen yeniden bu toprakları kanla yoğurarak vatanımız olduğunu tescil ettirmektir.

Şehit yakınlarımızla her fırsatta görüşüyorum, onların metaneti, onların dik duruşu, cesareti, kararlılığı mücadele azmimizi daha da biliyor. Bu vesileyle tüm şehitlerimize bir kez daha Allah’tan rahmet, yakınlarına ve milletimize başsağlığı, gazilerimize sağlık ve esenlikler diliyorum.

Kardeşlerim;

Türkiye’nin bölgede uygulamaya başladığı aktif politika içeride ve dışarıda pek çoklarını rahatsız ediyor. İçeride artık gafleti geçip ihanet boyutlarına varan tavırları sizler de görüyorsunuz, takip ediyorsunuz. Bunların içinde ülkemiz bir başka devletle savaşa girse safının karşı taraf olacağını söyleyeninden ezanlarımızdan rahatsız olanına, hatta şehitlerimize hakaret edenine kadar ne ararsanız var. Bunları CHP’nin içerisinde görebilirsiniz, genel başkan yardımcılarında, sözcülerinden vesaire, bunların hep görürsünüz, var. Hatta sırf Türkiye düşmanlarına malzeme vermek için yurt içinde ve dışındaki operasyonlarımızda sivillerin hedef alındığı iftirasını atabilecek kadar alçalanlara, muvazeneyi kaybedenlere rastladık.

Avrupa Parlamentosu’nda görüyorsunuz işte bazıları paçavraları boyunlarına asmışlar, kimin paçavraları bunlar? PKK’nın. Kimin? Terörist başının. Bunlarla, Avrupa Birliği, ki biliyorsunuz PKK’yı terör örgütü ilan etmiştir, terör örgütü ilan ettiği halde bunların paçavrasını nasıl oluyor da bunlar boyunlarına sarıyorlar? Çünkü dürüst değiller, samimi değiller ve bunlarla beraber hareket edenler, onlar da aynı. Biz bunlara hiçbir zaman aldanmayacağız ve onları da hiçbir zaman samimi bulmadığımızı kendilerine yüzüne yüzüne vuracağız.

Bugün ülkemizde hala ‘bizim Afrin’de ne işimiz var’ diyebilen bir zihniyetin olması, kim olduğunu anlıyorsunuz, gerçekten üzüntü vericidir. Sokaktaki vatandaşımızın çok iyi anladığı, çok iyi tespit ettiği, çok iyi gördüğü bir gerçeği anlayamayan güya siyasetçi, güya aydın, akademisyen, sanatçı kisveli herkese yazıklar olsun diyorum. Aslında söylenecek çok şey var da milletimizin canını sıkmamak, güvenlik güçlerimizin moralini bozmamak için bu konuları çok da fazla gündeme getirmek istemiyorum. PKK’ya, PYD’ye, YPG’ye ‘terör örgütü’ demeye dili varmayan veya bunu kerhen zikredenlere milletimizin ilk fırsatta söyleyecek bir çift sözü elbette olacaktır. Biz siyasetçi olarak, Hükümet olarak, devlet olarak bunların hakkında gerekenleri zaten yapıyoruz, yapacağız.

İçeridekiler bunu yapar da, eloğlu boş durur mu? Bizden Suriye topraklarından bir an önce çıkmamızı isteyenler olduğunu duyuyoruz, görüyoruz. Bunu duyan da sanır ki, Suriye’de her şey güllük gülistanlık, sadece Türkiye’nin varlığı işi bozuyor. Bunların mantığına göre, PKK Suriye’de olabilir, DEAŞ Suriye’de olabilir, Amerika Suriye’de olabilir, Rusya Suriye’de olabilir, İran Suriye’de olabilir, Fransa, İngiltere ve daha nice ülke çeşitli görüntü ve bahaneler altında Suriye’de olabilir. İsrail canı istediği zaman Suriye’de operasyon yapabilir. Ama Türkiye, 911 kilometre sınırının bulunduğu Suriye’de olamaz. Var mı 25 kuruşa simit? Ama Türkiye sadece son birkaç ayda bine yakın roketin ve bombanın ülkesine yöneltildiği Suriye topraklarına ayak basamaz ha? 700’ü aşkın taciz atışı yaptılar ve 100’e yakın kardeşimiz şehit oldu, ha biz hala seyredeceğiz, devam edin diyeceğiz. Türkiye bizzat kendi ağızlarıyla ikrar ettikleri şekilde tamamı da ülkemize saldırmak için özel olarak eğitilip teçhiz edilmiş 30 bin kişilik terörist ordusunun kurulduğu Suriye’ye yönünü dahi dönemez ha? Hasbin Allah. 13-14 yaşındaki çocukları eğitip bunları savaş meydanına gönderiyorlar. Bazen sözün bittiği yer vardır ya, işte bu konu da öyle bir şey.

Yaşadığımız süreç, zaten bildiğimiz bir gerçeği sahada attığımız her adım da bir kez gösteriyor. Normalde birbirleriyle can düşmanı olanlar, söz konusu Türkiye ise hemen ittifak içine giriyorlar, hemen gizli veya açık ortaklıklar kurabiliyorlar. Bugün Türkiye yaptığı her şeyi tamamen veya kısmen diğer tüm güçlere rağmen yapıyor. Bugün Türkiye sadece ve sadece milletimizin cesareti, kararlılığı, dirayeti ve dostlarımızın dualarıyla ayakta duruyor. Eğer bunlara kalsa, inanın bize yağmurlu havada bir bardak su bile vermeyecekler; öylesine ülkemize ve milletimize karşı husumet içindeler.

Dün Dışişleri Bakanımı İran’a göndermiştim, görüş, gel. Bu sabah Sayın Putin’le etraflı bir görüşme yaptım ve o da, ‘ben de ilgili bakanıma, genelkurmay başkanıma talimat vereceğim, siz de talimat verin, hemen görüşmeler yapılsın’ dendi. Şimdi gönümüzdeki hafta başında Amerika’dan Dışişleri Bakanı ve yanında Güvenlik Müsteşarı, onlar gelecekler, onlarla burada görüşmeler yapılacak, yoğun bir şekilde bu süreci devam ettiriyoruz. Çünkü Türkiye olarak biz burada kendi göbeğimiz kendimiz kesmeye mecburuz, bunun başka çıkar yolu yok.

Suriye’nin de, Irak’ın da, gönül coğrafyamızdaki diğer yerlerin de bizim için kendi vatan topraklarımızdan bir farkı olmadığını her fırsatta söylüyoruz. Bizim için şu anda Suriye halkı önemli, Esed değil, çünkü Esed burada terör estirmiştir, devlet terörü estirmiştir ve bunca insanın ölümüne neden olmuştur, hala da öldürmeye devam etmektedir. Ve bizim derdimiz, 3,5 milyon Suriyeli kardeşimizin, ‘bir an önce evlerimize dönmek istiyoruz, topraklarımıza dönmek istiyoruz’ diyen bu kardeşlerimizin, evlerine, topraklarına dönmelerini sağlamaktır. Samimi olanlar buyursunlar beraberce her türlü burada hizmeti yapalım.

Suriye’de ve Irak’ta bu ülkelere ve halklarına karşı kurulan her tezgah Türkiye’ye karşı kurulmuş demektir. Bir asır önce gözyaşları içinde çekildiğimiz bu toprakları yüreğimizden sildiğimizi sananlar yanılıyorlar, bunu da böyle bilmeleri lazım. Zaten öyle olmadığını bildikleri için hepimizi birden hedef alıyorlar. Dün bizi lime lime ederek yok ettiklerini sananlara yeniden dirilişin nasıl olduğunu göstermezsek, ecdadımıza da, evlatlarımıza da mahcup oluruz. Hamdolsun, milletimiz bu büyük oyunun, üzerimizdeki bu büyük sorumluluğun farkındadır.

Kardeşlerim;

Yıllarca başkalarının ağzına baktığımız için, siyasi olarak, ekonomik olarak, kültürel olarak, askeri olarak hep kilitlendik kaldık, ileriye doğru bir adım atamadık. Her şeye ve herkese rağmen atılmış olan kimi adımların önü de bu şekilde kesildi. Kendi uçağımızı, kendi otomobilimizi yapmaktan kendi silahımızı üretmeye kadar pek çok girişim sinsice engellendi. Bu konuda siyasetçisinden bürokratına, askerinden akademisyenine kadar herkesin suçu vardır, günahı vardır, sorumluluğu vardır. Bugün pek çok konuda adeta sıfırdan başlayarak kendimize yeni bir savunma sanayi inşa etmeye çalışıyoruz. Hala önümüze öyle engeller çıkıyor, öyle aldatmalarla karşılaşıyoruz ki, inanın bana insanın yüreği yanıyor. Ama Allah’ın izni, milletimizin desteğiyle bu meselenin de üstesinden geleceğiz.

Önemli projeleri bizzat takip ediyorum. Pek çok projede sabotajları, engelleme çalışmalarını, göz boyama taktiklerini birer birer aşarak neticeye doğru yaklaşıyoruz. Eskilerin güzel bir sözü var;’ya bir yol bulacağız, ya bir yol yapacağız.’ Başka bu işin çıkışı yok. Hiçbir engel Türkiye’nin, Türk milletinin iradesinden daha büyük değildir, öyle mi?

Mademki bizi bu noktaya getirdiler, öyleyse bundan sonrasını kendileri bilirler. Düşünün, terör örgütü DEAŞ dediler, ona karşı mücadele dediler, mücadeleyi kimle beraber yaptılar? Bir başka terör örgütü PYD, YPG, onlarla yaptılar. ‘Gel bizimle beraber yap.’ ‘Biz sizin generallerin söylediklerini uygun bulmadık’ dediler. Ha bizimkileri uygun bulmamış, kendi generallerinkini uygun bulmuş. ‘Bak sizinkiler doğru söylemiyor, bu bölgeyi biz tanırız, buraları biz biliriz. Dolayısıyla kim kimdir, bunları biz biliriz. Terörist, teröristle yok edilmez, yanlış yapıyorsunuz Sayın Trump’ dedim kendisine. Ama maalesef o yine onlara baktı. ‘Peki, siz yolunuza, biz yolumuza’ dedik.

Bu milletin yüreğini ve bileğini ortaya koyduğunda neleri başarabileceklerini görecekler. Şu ana kadar yaptıklarımız daha ısınma turları bile sayılmaz. Asıl büyük hamlelerimizi, asıl büyük ataklarımızı inşallah önümüzdeki dönemde gerçekleştireceğiz. Bu bakımdan 2019 kritik bir tarihtir, bunu böyle bilin. Cumhurbaşkanlığı hükümet sisteminin resmen ve tüm unsurlarıyla devreye girmesinin ardından artık bu ülkeye operasyon çekmek öyle kolay kolay olmayacaktır; bu da böyle biline. Herkesin bir hesabı olabilir, ama en büyük hesap sahibi Allah’tır; bu da böyle biline. Biz Rabbine ram olmuş insanlar olarak işte bu büyük hesaba tabiyiz.

Şöyle bir insanlık tarihine bakarsanız, imanlı bir yürekten, asil bir ruhtan daha büyük bir ordu, daha büyük bir silah, daha büyük bir güç olmadığını görürsünüz. Operasyona giden askerlerimizle, orada çarpışan yiğitlerimizle yapılan röportajları televizyonlarda izliyorsunuz değil mi? Ne diyorlar? ‘Hedef Kızılelma.’ Kızılelma, elma ağacı değil ha, kırmızı elma da değil ha… Onun anlamı çok ama çok büyük. O i’lay-ı kelimetullah’tır, çok önemli. O, gidebileceğin noktanın sonsuzudur, gidersin bitmez, yol sonsuza dek devam eder.

Soruyorum şimdi sizlere; bizim Mehmetçiğimizden daha imanlı, daha inançlı, daha büyük bir asker dünyada var mı? Şahsen ben görmedim, duymadım. Rabbim ülkelerini, milletlerini, devletlerini, ezanlarını, bayraklarını, kardeşlerini savunmak için canları pahasına mücadele yürüten Mehmetçiklerimizi korusun, esirgesin. Rabbim ordumuza, askerimize, vatanları için çarpışan kardeşlerimize en kısa zamanda zaferi nasip etsin. Ayette öyle demiyor mu? Rabbimiz ne buyuruyor, “Müminlere müjdele, fetih yakındır. Allah’ın yardımı yakındır” diyor, inşallah bu da yakın, inşallah. Bu dualarımıza İstiklal Marşı şairimiz Akif’in mısralarıyla amin diyelim:

“Yılmam ölümden, yaradan, askerim

Orduma 'Gazi' dedi Peygamber'im

Bir dileğim var ölürüm isterim

Yurduma tek düşman ayak basmasın.

Amin desin hep birden yiğitler

Allahu ekber gökten şehitler

Amin! Amin! Allahu ekber.”

Kardeşlerim;
Biz kimin ne dediğine değil önce Allah’ın, sonra milletimizin ne dediğine bakarak yolumuzda yürümeye devam edeceğiz. Suriye sınırımızın tamamını teröristlerden arındıracağız. Irak’tan bize yönelen terör tehdidini ortadan kaldırana kadar, orada da ne gerekiyorsa yapacağız. Sınırlarımız içinde sonuncu terörist de imha edilene kadar mücadeleyi sürdüreceğiz. Askerimizin eğitiminden silahına kadar ülke savunması için gereken her türlü projeyi hayata geçireceğiz. Sadece bununla da kalmayacağız, ekonomide, büyümede, ihracatta, yatırımlarda, istihdamda, büyük projelerden esnaf ve sanatkarımızı güçlendirmeye kadar her alanda hedeflerimizi adım adım gerçekleştireceğiz.

İşte bakın 20 gün oldu, bu mücadele devam ediyor mu? Ediyor. Ne dedi bu alçaklar? ‘Ekonomi darbe yer, ekonomi geriler’; şöyle olur-böyle olur, ne oldu? Evvel Allah aynen devam ediyor. İşin bereketi burada… ‘İnsanı yaşat ki devlet yaşasın’; işte biz ona çalışıyoruz. Ülkemizdeki tüm garipleri, kimsesizleri, yoksulları, ihtiyaç sahiplerini kucaklayacak şekilde sosyal yardım ağımızı genişleteceğiz. Bizim ne kardeşlerimiz var, bizim ne milletimiz var, ne bacılarımız var yahu… Hepsi birden bakıyorsunuz sofrayı sermişler orada hazırlıkları yapıyorlar. Kimisi sarma sarıyor, kimisi dolma dolduruyor, kimisi bakıyorsunuz çiğköfte hazırlıyor, kimisi şu, kimisi bu... Ne yapıyorsun? ‘Mehmetçiğe götürüyoruz.’ Böyle bir dayanışma olur mu, böyle bir ruh olur mu? Ha Türk milletinde olur.

Ülkemizi dünyanın en büyük 10 ekonomisinden biri haline getirmekle kalmayacak, 2053 ve 2071 vizyonlarımızla inşallah, büyük Türkiye için, güçlü Türkiye için, lider Türkiye için gece-gündüz çalışacağız. Gayret bizden, tevfik Allah’tandır.

Bu duygularla bir kez daha Cumhurbaşkanlığı Külliyesi’ni, bu gazi mekanı teşrifleriniz için her birinize ayrı ayrı şükranlarımı sunuyorum. Mahallelerinizdeki, köylerinizdeki kardeşlerime en kalbi muhabbetlerimi, selamlarımı iletmenizi rica ediyorum. Biraz sonra yemekte tekrar bir arada olacağız. Şimdilik sizleri sevgiyle, saygıyla selamlıyor, Allah yar ve yardımcımız olsun diyorum. Kalın sağlıcakla.

Kıymetli dostlarım,

Saygıdeğer hocalarım,

Osmanlı ailesinin değerli temsilcileri,

Hanımefendiler, beyefendiler;

Sizleri en kalbi duygularımla hasretle, muhabbetle selamlıyorum. ‘Vefatının 100. Yılında Sultan Abdülhamid’i Anlamak’ programını teşrifleriniz sebebiyle her birinize şahsım, milletim adına şükranlarımı sunuyorum. Yıldız Teknik Üniversitesi Yönetimini, üniversite bünyesinde kurdukları Sultan II. Abdülhamid Araştırma ve Uygulama Merkezi için ayrıca tebrik ediyorum.

Üstat Necip Fazıl, “36 Türk hükümdarı arasında belki en büyüğü” diye tarif ettiği Sultan Abdülhamid’i ve onun hayatını, kendi üslubuyla bir cümlede şu şekilde özetliyor: “Abdülhamid’i anlamak her şeyi anlamaktır.” Evet, vefatının 100. yıldönümünde düzenlenen bu anlamlı etkinliği, Sultan II. Abdülhamid’e vefa borcumuzun bir nişanesi olarak görüyorum. Alemi bekaya irtihalinin 100. sene-i devriyesinde Ulu Hakan Sultan Abdülhamid Hanı bir kez daha rahmetle, minnetle, tazimle yad ediyorum. Rabbim ruhunu şad, mekânını cennet eylesin. Yüce Mevla’m onu cennetiyle, cemaliyle müşerref kılsın.

Değerli dostlar,

Her biri kendi alanlarının zirvesi isimler olan hocalarımız sağ olsunlar, konuşmalarıyla ufkumuzu açtılar. Diplomasiden Kudüs meselesine, sanattan ulaşım ve haberleşme alanındaki gelişmelere, Sultanın kişisel özelliklerinden sürgün yıllarına kadar II. Abdülhamid’in hayatının farklı dönemlerine ışık tuttular. Hocalarımıza gönülden teşekkür ediyorum.

Taht-ı Osmani’de 33 yıl boyunca hükümdarlık yapmış, Devleti Aliye’nin en zor, en sancılı yıllarına şahitlik etmiş Sultan Abdülhamid gibi abidevi bir şahsiyetin hayatını birkaç sunuma, fotoğrafa veya hatırata sığdırmamız elbette mümkün değildir. Burada hocalarımız tarafından dile getirilen her husus, ayrıca incelenmeyi, kapsamlı bir şekilde ele alınmayı ziyadesiyle hak ediyor. Bu anma merasiminin inşallah önümüzdeki süreçte derinlikli, kapsamlı ve objektif çalışmalara, seminer ve sempozyumlara ilham kaynağı olacağına inanıyorum.

Zira şu gerçekle hepimiz çoğu zaman içimiz acıyarak da olsa yüzleşmek zorunda kalıyoruz. İlber Ortaylı Hocamızın ifadesiyle ‘dünyanın son hükümdarı, son evrensel imparatoru’ olarak kendi dönemine damgasını vurmuş olan Sultan Abdülhamid, ne yazık ki ülkemizde uzun yıllar görmezden gelinmiş, ihmal edilmiş, hatta karalanmaya çalışılmıştır. Sultan II. Abdülhamid, Türk düşünce hayatını esir alan katı ideolojik kutuplaşmanın en büyük kurbanlarından biridir. Üstüne yapılan onca tartışmaya rağmen hayatı, mirası, karakteri, eserleri, Cumhuriyet dönemine olan etkisi en az bilinen hükümdar hiç şüphesiz Sultan Abdülhamid Han’dır.

Bir devrin resmi anlayışı, Sultan Abdülhamid’e daha çok hasımlarının, yeminli düşmanlarının ve azılı rakiplerinin penceresinden bakmıştır. Öyle ki ders kitaplarında adını ‘Kızıl Sultan’ olarak dahi geçirebilmiştir. Bu ülkenin çoğu aydınının, yazarının, akademisyen ve tarihçisinin gözünde kendisi sözüm ona 33 yıllık istibdat rejiminin başıdır. Kimi siyasetçilere göre Sultan, Gazi Mustafa Kemal’in karşıtı, Cumhuriyet rejiminin ‘ötekisi’dir. Uzun yıllar Sultan Abdülhamid’e hakaret etmek, onun mirasını yok saymak Cumhuriyete bağlılıkla adeta özdeş hale getirilmiştir.

Sultanın hakkını teslim edecek birkaç tespit bile bunların gözünde sizi Cumhuriyet düşmanı yapmaya yeter de artar bile. Hiç kimsenin bu kalıpların dışına çıkmasına da tahammül edilmemiştir. Sultan Abdülhamit’e hakaret özgürlüğünün alabildiğine geniş olduğu bu dönemde Üstat Necip Fazıl gibi şahsiyetler ise eserlerinden, yazılarından ve yayınlarından dolayı mahkûm olmuştur. Nerede? Bu ülkede.

Sultana yönelik bu bağnaz bakış açısının marjinal bir kesimde halen hüküm sürdüğünü görüyoruz. Birileri ısrarla bu ülkenin tarihini 1923’ten başlatmaya başlıyor. Birileri inatla bizi köklerimizden, kadim değerlerimizden koparmaya gayret ediyor. İçinde ana muhalefet partisinin başındaki zatın da olduğu bir çevre, Cumhuriyete bağlılık kriteri olarak halen ecdat düşmanlığını esas alıyor. Bunlara göre Türkiye Cumhuriyeti köksüz, tarihsiz, nevzuhur bir devlettir.

Sadece coğrafyamızdaki varlığımız açısından baksak dahi ne Selçukluların, ne de 6 asır boyunca cihana nizam vermiş Osmanlı’nın Cumhuriyete tevarüs ettiği bir şey olmadığını öne sürüyorlar. Yine bunların nazarında Osmanlı padişahları da lüks, şatafat, israf ve sefahat içinde yaşayan müsrif, basiretsiz şahsiyetlerdir. İşte bu şekilde ülkemiz yıllarca kimi batılı ve batılı zihniyetli kişilerin tamamen yanlış, yalan, hatta husumet ürünü anlatımlarını kendi tarihimiz olarak gören bir zihniyetin pençesinde kıvranmıştır.

Değerli kardeşlerim;

Tarih bir milletin sadece mazisi değil istikbalinin de pusulasıdır. Tarih aynı zamanda bir milletin hafızasıdır. Geçmişiyle bağı kopan bir topluluğun millet olarak varlığını sürdürmesi de imkânsızdır. Geçmişleri birkaç yüzyıl olan veya birkaç yüzyılı aşmayan ülkelerin ve toplumların kendilerine görkemli bir tarih inşa etme gayretlerinin sebebi işte budur. Biz ise zaten var olan binlerce yıllık geçmişimize sahip çıkmıyoruz.

Bilhassa bu topraklardaki bin yıllık varlığımızın hiçbir dönemini yok sayamaz, görmezden gelemeyiz. Biz birileri gibi tarihimize yüz çevirenlerden olamayız. Biz tarihimize seçici bir anlayışla yaklaşanlardan da olamayız. Tarihe seçici bakmak, hele hele belli dönemleri, ideolojinin o dar kalıplarına hapsetmek kişinin kendisine ve milletine yapabileceği en büyük ihanettir.

Şüphesiz tüm milletlerin tarihlerinde şanlı zaferler yanında hezimetler, yıkımlar, kan ve gözyaşıyla yoğrulmuş dönemler hadiseler de vardır. Çünkü bir milleti var kılan, ona hafıza ve karakter kazandıran olayların bütünüdür. Bizler hiçbir ayrım yapmadan tarihimizle iftihar ediyor, gurur duyuyoruz. Ve bu tarih her milletin yazdığı veya yazabileceği tarih değildir, hamdolsun ki böyle bir tarihe sahibiz.

Ancak bunu yaparken maziden ibret almayı, gerekli dersleri çıkarmayı da ihmal etmiyoruz. Her fırsatta hatırladığımız Yahya Kemal Beyatlı’nın “Kökü mazide olan atiyiz” tespiti, bizim en önemli referans kaynağımızdır. Meseleye tarihimizin bir dönemini diğerinin karşısına dikmeden binlerce yılı bir asra sığdırma gafletine düşmeden yaklaşmamız gerekiyor. Ancak artık Osmanlı ile Cumhuriyeti birbirlerinin zıddı dönemler olarak görmekten vazgeçmeliyiz ki az önce İlber Hocam son noktayı koyarken gayet güzel söyledi, gerçekten Osmanlı’nın Cumhuriyetle barışmasıdır Sultan Abdülhamid.

Tabii biz şimdi öyle bir külliyenin, öyle bir sarayın içerisindeyiz ki onu da İlber Hocayla bir gün dertleşmiştik, o bana anlatmıştı, eğer yanlış olursa inşallah düzeltir. O da şu: Şu külliye, şu saray Sultan Abdülhamid’in bir eseri. Ve düşünebiliyor musunuz, bu eserin içerisinde Abdülhamid’in hal fermanı yazılıyor. Bu eser onun ve bu eserde, mabeyinde hal fermanı yazılıyor. Böyle bir ihanet olabilir mi? İşte bu ülkede bizim tarihimizin içerisinde böyleleri de geldi geçti, ama biz onları artık tanıyoruz, biliyoruz. Artık onları kimse anmıyor, ama şimdi Sultan Abdülhamid hamdolsun evet bu mekânda anılıyor ve bundan sonra da Allah’ın izniyle anılmaya devam edecek.

Ve tabii bir de yine bu sıralar özellikle bu konuda TRT’ye tabii çok çok teşekkür ediyorum. Hakikaten o dizisiyle şu anda sadece ülkemizde değil, yani Payitaht dizisini artık dünyanın değişik ülkelerinde, hemen bunların dublajlarını da yapmak suretiyle Körfez’e, Avrupa’ya, değişik yerlere süratle ihraç etmemiz lazım.

Türkiye Cumhuriyeti, tıpkı daha önceki devletlerimizin birbirlerinin devamı olduğu gibi, Osmanlı’nın devamıdır. Elbette sınırlar değişmiştir, yönetim biçimleri değişmiştir, yönetime esas belgeler değişmiştir. Ama öz aynıdır, ruh aynıdır, hatta kurumların pek çoğu aynıdır. Bu bakımdan Sultan Abdülhamid’i de devletimizin son 150 yılına damgasını vuran en önemli, en vizyoner, en stratejik zihne sahip şahsiyetlerden biri olarak görüyoruz. Sultanın ufkunun, hayallerinin ve projelerinin Yıldız Sarayının duvarlarının çok ötesinde olduğunu artık hepimiz de gayet iyi biliyoruz. Eşek ölür kalır semeri, insan ölür kalır eseri. İşte buyurun, eser ortada.

Dönemin müstekbirlerinin ‘hasta adam’ olarak ilan ettikleri Osmanlı’yı diri diri gömme niyetlerine karşı Abdülhamid Han’ın nice ince ittifaklarla örülü mücadelesi gerçekten takdire şayandır. Bunun içindir ki aleyhindeki onca kampanyaya rağmen milletimizin derin hafızasında Sultan Abdülhamid, hep ‘Ulu Hakan’ olarak tanınmıştır. Türk milleti onu, “Hasta değiliz, yatağından taşan bir nehre benziyoruz, yapmamız gereken nehrin dağılmış kollarını tekrar yatağında toplamaktır, bizi zinde tutacak yegâne kuvvet İslamiyet’tir” tespitiyle hatırlıyor. Bu millet onu, burası çok önemli, hele hele bu dönemde, tam bu dönemde, “Ben bir karış dahi olsa vatan toprağını satmam, zira bu vatan bana değil milletime aittir. Milletim de bu toprakları ancak aldığı fiyata verir, bu topraklar kanla alınmıştır, kanla verilir” tespitiyle ve restiyle hatırlıyor. İşte Kudüs, bu ara Kudüs’ü yaşadık, olay bu kadar açık ve net ortada. Değerli arkadaşlar, şu anda işte biz Afrin’de bunun için varız. Öyle sıradan bir iş, rastgele bir olay değil.

Milletimizin gönlünde böylesine müstesna bir makama sahip olan Sultan II. Abdülhamid’e, artık yeminli düşmanlarının kalıplarından bakmaktan herkesin vazgeçmesi gerekir. 33 yıllık hükümranlığı boyunca ayağına bastıklarının iftira ve yalanları üzerinden ona bühtan edenlerin devri artık kapanmıştır. Tarihi hakikatleri kabul etmek yerine, onu kendi ideolojisine göre yeniden yazma teşebbüsleri artık başarısızlığa uğramıştır. Sultan II. Abdülhamid’e ve mirasına tarafsız, ön yargısız ve ahlaklı bir şekilde yaklaşabilenler için ortada gerçekten göz kamaştırıcı bir hazine vardır. İnşallah bu program, elimizdeki hazinenin hakkıyla değerlendirilmesi yönünde atılmış doğru bir adım olacaktır.

Bir dönem Sultan Abdülhamid’e muhalefet etmiş, fakat sonra pişman olmuş birçok şair, yazar ve entelektüelin hissiyatına tercüman olan şu şiirle sözlerime son vermek istiyorum:

“Tarihler ismini andığı zaman,

Sana hak verecek ey koca Sultan!

Bizdik utanmadan iftira atan.

Asrın en siyâsi padişahına.

Padişah ‘hem zalim hem deli’ dedik,

‘İhtilale kıyam etmeli’ dedik,

Şeytan ne dediyse biz belî dedik,

Çalıştık fitnenin intibahına!…”

Evet, Rabbim hepimizi böyle nedametler yaşamaktan korusun diyorum. Abdülhamit Han’ın “Birlik ve beraberlik her kuvvete üstündür” sözü bugün de devlet ve millet olarak tüm çalışmalarımızda rehberimiz olmayı sürdürüyor. Şayet Abdülhamid Han’ın başlattığı terakki, yani ilerleme faaliyetleri aynı hızla devam etmiş olsaydı, inanın bana bugün Türkiye çok farklı bir yerde olurdu. Maalesef Abdülhamid’e hakaret etmekte pek mahir olanlar, onun eğitim-öğretim, teknik, bilim, sanayi, sanat, kültür, diplomasi gibi alanlardaki reform mirasını sürdürmekte aynı başarıyı gösteremediler. Merhum Abdülhamid Han’ın da şikâyetçi olduğu, çok önemli bu, kaht-ı rical sorununu çözdüğümüz gün ona layık olduğumuz gün olacaktır. Bu her zaman bizim sıkıntımız, bunu aşmamız lazım.

Bu düşüncelerle vefatının 100. yıldönümünde bir kez daha Sultan II. Abdülhamid’e Yüce Mevla’dan rahmet ve mağfiret diliyorum. Tüm ecdadına, torunlarına, hepsine bu noktada bu güzel anlamlı geceye de iştirakleri vesilesiyle sabırlar temenni ediyorum. Onun şahsında ülkemiz ve milletimiz için çile çekmiş, ömür tüketmiş herkesi rahmetle, minnetle yad ediyorum.

Saygıdeğer hocalarımıza ve programda emeği geçen tüm dostlarımıza tekraren şükranlarımı sunuyorum. ‘Vefatının 100. yılında Sultan Abdülhamid’i Anlamak’ programını teşrifleriniz için her birinize teşekkür ediyorum. Allah’a emanet olun, kalın sağlıcakla.

Değerli milletvekili arkadaşlarım, 
Kıymetli misafirler,
Hanımefendiler, beyefendiler; 
Sizleri en kalbi duygularımla, hasretle, muhabbetle selamlıyorum. AK Parti Türkiye Büyük Millet Meclisi Grup Toplantısının partimiz, ülkemiz ve milletimiz için hayırlara vesile olmasını Rabbimden niyaz ediyorum. Meclis çalışmalarında başarılı ve verimli bir hafta geçirmenizi temenni ediyorum.

Ülkemizin sınırları boyunca büyük bir mücadele verdiği, uluslararası alanda riyakârlıkla ve yalanla bezenmiş saldırıları göğüslediği bir dönemde sizlere hep birlikte çok önemli görevler düşüyor.

Türkiye Büyük Millet Meclisi öyle sıradan bir kurum değildir. Burası Kurtuluş Savaşı’nı yönetmiş, Cumhuriyet’i ilan etmiş, ülkemizi demokrasiye geçirmiş, 15 Temmuz’da darbecilerin karşısına kahramanca dikilmiş bir Meclistir. Bugün de ülkemizin ihtiyacı olan her alanda öncü ve örnek bir duruş sergileyen Gazi Meclisimizin tüm üyelerine milletim adına teşekkür ediyorum.

Türkiye Büyük Millet Meclisi, 16 Nisan halkoylamasıyla kabul edilen yönetim sistemi değişikliği konusundaki dirayetli tutumuyla ismine uygun bir şekilde önceliğinin millet olduğunu göstererek ayrıca bir takdiri hak etmiştir. Kahraman askerlerimiz sınırlarımız boyunca ve sınırlarımızın ötesinde polisimiz, jandarmamız, güvenlik korucularımız sınırlarımızın içinde tarihi bir mücadele yürütürken, Meclisimiz de reform gündeminden asla kopmadan üzerine düşenleri yerine getiriyor.

Bugün aslında istihdamdaki gelişmelerden yatırım ortamının iyileştirilmesi konusunda yapılan hukuki ve idari hazırlıklara kadar reform gündemimizle ilgili hususları sizlerle paylaşacaktım. Aynı şekilde bugün özellikle kurulacak Antarktika’daki Türk üssü için çalışmalar yapmak üzere bu uzak kıtaya uğurlayacağımız bilim adamlarımızın çalışmalarından söz edecektim. Ancak yaşadığımız dönemin öncelikleri, daha başka konuları milletimizle paylaşmamızı gerektiriyor.

Buradan öncelikle Zeytin Dalı Operasyonunda, Fırat Kalkanı Harekâtında ve Kuzey Irak’taki sınır ötesi operasyonlarda görev alan tüm güvenlik görevlilerimize başarılar diliyorum.

Bu arada sanılmasın ki Kıbrıs açıklarındaki doğalgaz arama ve Ege’deki kayalıklarla ilgili fırsatçı girişimler dikkatimizden kaçıyor. Ülkemizin güneyindeki gelişmelere yoğunlaşmasını fırsat bilerek Kıbrıs’ta ve Ege’de haddini aşanları yanlış hesap yapmamaları konusunda buradan ikaz ediyoruz. Güney sınırlarımızda yanlış hesap yapanların senaryolarını, nasıl Fırat Kalkanıyla, Zeytin Dalı Operasyonuyla, çok yakında Münbiç’te ve diğer bölgelerde atacağımız adımlarla bozuyorsak, onların hesabını da bozarız ve bozacağız.

Stratejik ortağımız, müttefikimiz kalkıp da PYD’ye, YPG’ye ciddi anlamda parasal desteği, yaptığı silah yardımları yetmiyormuş gibi yapma kararını alması, herhâlde bizim de aldığımız ve alacağımız kararları etkileyecektir ve etkilemektedir. Şunun iyi bilinmesi lazım: Türkiye bir çadır devleti değildir, asırlara baliğ olan bir devlet anlayışımız vardır. Ve biz bu devlet anlayışımızı bir kenara bırakarak ‘buyurun’ diyemeyiz. Gereği neyse bunu yaparız. Ve bir ölürüz, bin diriliriz; bu böyle bilinmeli.

Savaş gemilerimiz, Hava Kuvvetlerimiz ve diğer güvenlik birimlerimiz şu anda bölgedeki gelişmeleri gerektiğinde her türlü müdahaleyi yapma yetkisiyle yakından takip ediyorlar. Kıbrıs açıklarında faaliyet yürüten yabancı şirketlere, Rum tarafına güvenerek hadlerini ve güçlerini aşan işlere alet olmamalarını tavsiye ediyoruz. Bunların efelikleri bizim ordumuzu, gemilerimizi, uçaklarımızı görene kadardır. Bu işin öyle gözlerden uzak kaya parçalarında gizlice fotoğraflar çektirmekle, hiçbir geçerliliği olmayan anlaşmalarla, bölgeye sondaj gemileri getirmekle olmayacağını bir kez daha hatırlatıyoruz.

Böylesine ciddiyetsiz ve çocuklar adımlar hiçbir netice getirmeyeceği gibi sadece faillerini küçültür, seviyesiz hale getirir. Türkiye tarihten, anlaşmalardan ve uluslararası hukuktan gelen haklarının sonuna kadar takipçisidir ve takipçisi olacaktır. Bizim için Afrin neyse, Ege’deki, Kıbrıs’taki haklarımız da odur.

Kardeşlerim;

Zeytin Dalı Operasyonunun ne kadar önemli ve ne kadar doğru olduğu bölgede attığımız her adımda bir kez daha karşımıza çıkıyor. Şayet biz bu operasyonu olumsuz iklim şartlarına rağmen şimdi değil de mesela yazın başlatmış olsaydık, inşaatını yarım kalmış halde bulduğumuz o tahkimatların her biri birer kaleye dönüşecekti.

Bu operasyon sebebiyle hala ülkemizi suçlayanlar ve bir an önce oradan çekilmemizi isteyenler, önce bölgedeki tünellere, kulelere, baştan aşağı silahlandırılmış köylere, her türlü silahla teçhiz edilmiş teröristlere bir baksınlar. Eğer ortadaki görüntüye rağmen tüm bu hazırlıkların ülkemize yönelik olmadığını iddia eden varsa, artık onlara söyleyecek sözümüz yoktur.

Türkiye’nin alenen bir terör kuşatmasına maruz kalması karşısında gösterdiği refleks, olabilecek en asgari tepkidir. Buna dahi tahammül edemeyenler adeta bizden teröristlere teslim olmamızı istiyorlar. Bu nasıl NATO üyeliğidir, bu nasıl NATO’da beraber ortaklıktır? Eğer biz NATO’da berabersek, NATO’nun kendi yürüyen, maddeleri, hükümleri neyse, Türkiye buna ne kadar uyması gerekiyorsa, Amerika’nın da o kadar uyması gerekir; bunun da böyle bilinmesi lazım.

Şunun da bilinmesini istiyorum Türkiye’nin Cumhurbaşkanı olarak: ‘NATO eşittir Amerika Birleşik Devletleri’ değildir. NATO’da tüm ülkelerin her biri, Amerika’yla eşittir. Dolayısıyla NATO’nun iç hukuku neyse, ona hepimiz aynı şekilde uymak durumundayız. Ama sen kalkar da bir YPG’yi, bir PYD’yi hala ‘bize göre bu terör örgütü değildir’ diyorsan, geç onu bir kenara, peki NATO’da senin müttefikin olan bir ülkeye eğer bu saldırıyorsa, sen NATO mensubu olarak onun karşısında durman gerekir, NATO’nun hukuku bunu gerektiriyor.

Şimdi bunlar ne hale geldiler? Diyorlar ki; ‘bunlar terör örgütü değil.’ Arkadaşlar, ne derlerse desinler, işte dün, evvelsi gün güvenlikten sorumlu bir temsilcileri geldi, şimdi Dışişleri Bakanları da gelecek, onlarla da konuşacağız. Bütün gerçekleri çok açık, net önlerine koyacağız. Bu iş hakka-hukuka uygun bir şekilde yürümek durumundadır. Eğer hakka-hukuka uygun bir şekilde yürümezse bunun adı ‘ortak’ veya bir ‘müttefik’ veya ‘model ortaklık’ olmaz.

Kendilerine tehdit olarak düşündükleri örgütlerin tepelerine yüzlerce, binlerce, on binlerce kilometre öteden gelip binenler, Türkiye’nin sınırlarının hemen ötesindeki oluşumlara seyirci kalmasını talep demez. Hep söyledik, benim 911 kilometre sınırım var, senin Suriye’yle ne sınırın var, ne alakan var? Sen imkanların elverdiği için rahat rahat gelip buraya giriyorsun. Her türlü silahı buraya, uçak hariç getiriyorsun, paraysa para veriyorsun. İlk gelen haberler şu anda 550 milyon dolar civarında parasal destek, ama bunun 3 milyar dolara kadar çıkacağına yönelik de şu anda fiskoslar var; bunlar da dolaylı yollardan.

Güya DAEŞ’le mücadele için bölgeye çöreklenen herkes, şimdi DEAŞ’la bir olup Türkiye’ye karşı açılan cephede yer alıyor. DEAŞ’la siz şu ana kadar ne mücadelesi verdiniz? Kaç tane DEAŞ’lıyı yok ettiniz veya DEAŞ’lıyı nereye sevk ettiniz? Ortada hiçbir gerçek, kabullenebilecek hiçbir vaka yok. Biz bölgede kimin kiminle birlikte olduğunu, ne yaptığını, hangi işbirliklerinin içine girdiğini, kime hangi imkânların sağlandığını teker teker tespit ediyor, kaydediyoruz. Artık hiç kimsenin DEAŞ bahanesini kullanma hakkı yoktur, çünkü hepsi de bugün DEAŞ’la birlikte hareket ediyor. Suriye ve Irak’taki DEAŞ tiyatrosunun artık sonu gelmiştir. Buradan tüm taraflarının maskelerini indirip zaten bildiğimiz gerçek yüzleriyle karşımıza çıkmalarını özellikle talep ediyoruz.

Bölücü örgütün mensuplarıyla yan-yana poz verip de ‘biz bunların PKK’lı olduklarına dair bir işaret görmedik’ diyenler, kendileri kör veya aptal değillerse art niyetlidirler. Hele hele, ‘bizi vururlarsa sert karşılık veririz’ diyenlerin ömürlerinde hiç Osmanlı tokadı yememiş oldukları da çok açıktır. Türkiye’yi canlarının istediği gibi girip çıktıkları, her türlü hoyratlığı yapıp hesap vermedikleri yerlerle karıştırıyorlarsa çok yakında öyle olmadığını da görecekler.

Biz elbette onları kasıtlı olarak hedef almayacağız. Ama şimdiden ilan ediyoruz ki hemen yanı başlarında duranlardan başlayarak gördüğümüz her teröristi de imha edeceğiz, yok edeceğiz. İşte o zaman sırtlarını sıvazladıkları teröristlerin yanlarında bulunmasalar kendileri için daha iyi olduğunu anlayacaklar. Çünkü teröristlerin yanlarında ne işleri olduğunun izahını en başta kendi kamuoylarına yapmaları oldukça zor olacaktır.

Ben şu anda buradan Amerika halkına sesleniyorum: Amerika’nın bütçesinden çıkan bu paralar, Amerika’nın halkının cebinden çıkan paralardır. Bu konuda Amerika halkının duyarlılığını da özellikle gündeme getirmek istiyorum. Zira şu anda milli bütçeden böyle bir paranın çıkması manidardır. Herhalde bunun da üzerinde durulması gerekir diye düşünüyorum. Mademki takke düşmüştür ve kel görünmüştür, öyle bazı şeyleri açıkça konuşmanın zamanı da gelmiş demektir.

Değerli arkadaşlar;

Son dönemde yaşadığımız gelişmeler bazı hakikatleri bizimle birlikte dünyaya da tüm açıklığıyla göstermeye yetiyor. Karşımızdaki teröristlerin görünürdeki PKK, PYD, YPG, DEAŞ, FETÖ, DHKPC kimliklerinin gerisindeki güçleri artık hiçbir şüpheye mahal olmayacak derecede tanıyoruz. Bu terör örgütlerinin hepsinin de parayla veya çeşitli çıkar ilişkileriyle alınıp satılan, ihtiyaç duyan herkesin tepe tepe kullandığı, işi bitince de buruşturup attığı veya bir başkasının kucağına bıraktığı zavallı yapılar olduğunu zaten biliyorduk. Ama onlarla baş etmeden asıl sorunları çözemeyeceğimiz de ortadadır. Anlaşılan o ki bazıları önce tüm olmazları denemeden, tüm hatalara düşmeden doğruyu bulamıyor. Bu arayış döneminin maliyeti ise herkes için çok ağır oluyor.

Bununla birlikte şu gerçeği de görmek zorundayız: Hemen yanı başımızdaki koskoca bir coğrafyada İkinci Dünya Savaşından sonraki en büyük paylaşım savaşı şu anda devam ediyor. Bunlar henüz ilan edilmese bile bunları biliyoruz. Büyük bir üzüntüyle ifade etmemiz gerekiyor ki, birileri Türkiye’yi de bu paylaşım kavgasının bir parçası olarak görüyor. Peşinen ifade edelim; bizim kimseye verecek ne bir karış toprağımız, ne de bir hiç uğruna feda edecek tek bir evladımız yoktur.

Gençler; 
Türk milleti olarak bu toprakları kanlarımızla yoğurarak vatan haline getirdik. Buradan başka bir vatanımız yok bizim. Hiç kimsenin bizi çevremizdeki kimi toplumlar gibi dünyanın dört bir yanına savurmasına izin vermeyeceğiz. Gölgesinde doğduğumuz bayrağın altında ölmek, bizim için şereflerin en büyüğüdür, en yücesidir. İşte bu anlayışla milletimizle birlikte Kurtuluş Savaşımızdan sonraki en büyük istiklal ve istikbal mücadelesini, aynı zamanda haysiyet ve onur savaşını yürütüyoruz.

Çocukluğumuzdan bu yana biz İstiklal Marşı’mızla onu yudumlaya yudumlaya büyüdük. Ne diyor?

“Ben ezelden beridir hür yaşadım, hür yaşarım.

Hangi çılgın bana zincir vuracakmış? Şaşarım!

Kükremiş sel gibiyim, bendimi çiğner, aşarım.

Yırtarım dağları, enginlere sığmam, taşarım.

Garbın afakını sarmışsa çelik zırhlı duvar,

Benim iman dolu göğsüm gibi serhaddim var.

Ulusun, korkma! Nasıl böyle bir imanı boğar,

Medeniyet dediğin tek dişi kalmış canavar.”

Evet, biz bu dünyada böyle bir imanı boğacak bir güç tanımadık, tanımıyoruz. Birileri burada sadece masa başında hazırlanmış projelerini uygulamaya çalışıyor olabilir. Biz ise tüm gücümüzle, kalbimizle, imkânlarımızla vatanımızı koruyor, geleceğimizin müdafaasını yapıyoruz. Hiçbir çıkar, vatan savunmasından daha büyük bir ilham, daha büyük bir enerji, daha büyük bir motivasyon kaynağı değildir. Onlar dünyevi çıkarlarından vazgeçmezken, biz nasıl olur da canımızdan aziz bildiğimiz vatanımızdan, ezanımızdan, bayrağımızdan, özgürlüğümüzden vazgeçebiliriz?

Kardeşlerim;

‘Ölürsek şehit, dönersek gaziyiz’ diyen bir milletin evlatlarının üstesinden gelemeyeceği hiçbir mücadele yoktur. Dün çukur eylemlerinde ve hemen ardından Fırat Kalkanı’nda destan yazan kahramanlarımız, bugün de Zeytin Dalı Harekatında tüm insanlığa ibret olacak yiğitliklere imza atıyor. Rabbim evlatlarımızı esirgesin, korusun, muhafaza etsin. Rabbim düşmanlarımıza fırsat vermesin.

Bizim teröristlerin üstesinden geleceğimize, hepsini de sinsi bir şekilde gizlendikleri inlerine gömeceğimize inancımız tamdır. Aynı şekilde bizim teröristleri besleyip semirterek üzerimize salanlarla baş etme konusunda da kendimize güvenimiz tamdır. Gençler, biz bir şeye inanıyoruz, nedir o? Biz diyoruz ki, ‘la galibe illallah, Allah’tan başka galip yoktur.’

Değerli kardeşlerim;

Mücadelenin, paradan, silahtan, sayıdan önce bir inanç işi, iman işi, yürek işi olduğunu bilen bir millet olarak Allah’ın izniyle gerekirse 7 düvelin de üstesinden gelme mücadelesini vereceğiz. Bizi asıl üzen nedir biliyor musunuz? İçimizdeki ihanet şebekeleri, bizi asıl yaralayan içimizdeki gafillerdir, kuklalardır.

FETÖ’nün emniyet teşkilatımızda, adalet teşkilatımızda, ordumuzda, iş dünyamızda, sivil toplum kuruluşlarımızda bütün yapılan tahribatı inanın bana 7 düvel biraraya gelse yapamazdı. Hamdolsun, bu büyük ihanet çetesinin üzerine kararlılıkla gidiyoruz, geçen her gün bu hainlerin gerçek yüzü biraz daha ortaya çıkıyor.

PKK dediğimiz örgüt, her ne kadar dış desteğe sahip bulunsa da, yıllarca kendi içimizde büyüyüp palazlanmış bir başka ihanet şebekesidir. Bölücü örgütün ülkemize ve milletimize zarar vermek, alçakça kan dökmek, insanlara hayatlarını zindan etmek dışında yaptığı başka hiçbir iş yoktur. Sadece kötülük etmek, sadece insanlara zulmetmek için kurulmuş bir örgüt 34 yıldır yakamızı bırakmıyor. Bölücü örgüt önce Irak’ta, Kandil ve çevresinde yuvalanmıştı, şimdi de Suriye’de sınırlarımızın tamamını kapatmayı hedefliyor.

Bir grup siyasetçimiz ise maalesef bu örgütlere adlarıyla, sanlarıyla hak ettikleri şekilde ‘terör örgütü’ bile diyemiyor. Şimdi burada, izlediniz ama bir de beraber izleyelim diyorum. Şöyle bir bu terör sevicilerin söylemleri, ekrana gelirse isabetli olur. (VTR İzlendi)

Değerli kardeşlerim;

Görüntülerde kimlerin olduğunu ve bu kimlerin neler söylediğini zaten çoğunuz sosyal medyadan biliyordunuz. Ama bugün bir daha bunu tazeleyelim, görün istedim, zira tüm milletimizin bazı gerçekleri bilmesi gerekiyor. İşte bakıyorsunuz ana muhalefetin genel başkanı neler söylüyor, yardımcıları neler söylüyor, mensupları neler söylüyor? Zaten şu anda terör örgütünün uzantısı durumunda olan partinin temsilcileri neler konuşuyor?

2014 yılında şu anda Suriye’de askerimizi şehit eden, ülkemize her gün füzeyle, havanla saldıran YPG için, “Terör örgütü değildir, vatanını kurtarmak için örgütlenmiş bir oluşumdur” diyebilen anlayışla Türkiye karşı karşıyadır. Nerede bu? İçimizde, Türkiye’de. Şimdi de kendisine sorulduğunda bir sürü kem-kümle cevap vermekte. Şöyle göğsünü gere gere, ağız dolusu, ‘evet, PKK da bir terör örgütüdür, YPG de bir terör örgütüdür, FETÖ de bir terör örgütüdür, DHKP-C de bir terör örgütüdür’ diyememektir Bay Kemal. Kimi aldatıyorsun? Eğer senin yüreğin varsa, zerre kadar sende yürek varsa, ahlak noktasında siyasi ahlakın varsa açıkça dersin ki, ‘bunlar birer terör örgütüdür.’

Utanmadan şahsımla ilgili birde yalan söylüyor, “Hiçbir zaman Nusra’ya terör örgütüdür diyemedi” diyor. Kaç kez televizyonda bunlar yayınlandı, al bir daha söyleyeyim; evet, Nusra bir terör örgütüdür, El Kaide bir terör örgütüdür. Açık açık bunları biz defalarca söyledik; ama senin kulağın var duymazsın, senin gözün var görmezsin, dilin, ağzın var, ama sen hakikati söylemezsin. Diğerlerinden hiçbir farkın yok. Çünkü sadece kendisinin değil, partisindeki pek çok kişinin aksi yönde beyanları, aksi yönde duruşları var.

İşte son kongrede adeta ödüllendirilerek bizzat genel başkanı tarafından yeniden CHP Parti Meclisine seçtirilen birisi var. Bu kişi, şehitlerimizin ailelerinden özür dileyerek ifade ediyorum, “Ben hayatta hiçbir şeyden tiksinmedim, ‘şehitler ölmez vatan bölünmez’den tiksindiğim kadar” diyor. Şimdi bunu ben söylemeyeyim mi, bunu ben anlatmayayım mı? Bunu vatandaşıma söylemek, duyurmaktan başka benim görevim olabilir mi?

Kardeşlerim;

Sadece bununla da kalmıyor, başka bir sürü hezeyanlarının yanı sıra, şu hale bakın, “Uykumdan uyandıran ezan için camiyi basıp imam mı keseyim” diyor. Her zaman söylüyoruz, bu CHP’nin cibilliyetinin gereği bu. Bunlar yeni bir şey değil, bunlar camilerimizi ahırlara çevirenler değil mi? Bunlar camilerimizi kökünden tarayıp söküp atanlar değil mi? CHP’nin mazisi bu. İstanbul’da belediye başkanlığı yaptım ve sadece Suriçi’nde yüzlerce o tarihi camileri bunların nasıl yıktığını gayet iyi biliyorum.

İstanbul’a il başkanı yaptıkları bir başkası da, yine şehit ailelerimizden özür dileyerek ifade ediyorum, şunları yazıyor: “Ağlama, oğlun şehit oldu. Ne zaman, ‘ulan gerzekler, ben oğlumu şehit olsun diye mi büyüttüm’ dersek, oğlumuz şehit olmayabilir.” Şu hale bak. Bunların eşi yolsuzluktan görevden alınan Belediye Başkanı olan bir milletvekilleri var, o da terörist cenazelerinde boy göstermesiyle meşhur. Kendisi son kongreden sonra ödüllendirilerek genel başkan yardımcılığıyla da taltif edildi. Gerçi CHP’de her çeşidinden terör örgütünün cenazesinde boy gösteren epeyce milletvekili bulunuyor.

Daha da ötesi, ana muhalefet partisinde, Türkiye bir başka ülkeyle karşı karşıya gelirse safının karşı taraf olacağını açıklayan milletvekilleri, parti meclis üyeleri var. Kimi PYD’yi, YPG’yi, kimi Esed’i kendisine ortak seçmiş. Yurt dışında ülkemizle veya dostlarımızla ilgili yapılan oylamalarda aleyhte oy kullanan milletvekillerini biliyoruz. Yine bu partinin her fırsatta Hükümete karşı halkı sokağa çağıran, devletin güvenlik görevlilerine, savcılarına, hakimlerine, kendilerinden olmayan, kendileri gibi düşünmeyen herkese ağız dolusu hakaretler yaptığını, bunların kimler olduğunu da gayet iyi biliyoruz. Daha 15 Temmuz’a ‘kurgu’ diyen, ‘tiyatro’ diyen, ‘kontrollü darbe’ diyen, şehitlerimize ve gazilerimize hakaret eden nicelerini saymıyorum bile.

Yaşadığımız bu kritik süreçte ülkemiz ve demokrasimiz adına en büyük şansızlığımız, işte böyle bir ana muhalefete sahip olmamızdır. Üstelik bu parti zamanla kendini düzeltmek yerine, her geçen gün merkezden daha çok uzaklaşıyor, daha da marjinalleşiyor. Kendine çeki düzen vermek yerine, maalesef giderek terör örgütlerinin elinde oyuncağa dönüşüyor.

Kardeşlerim;

CHP’nin adeta izini takip ettiği HDP adında bir de ikizi var. Bölücü terör örgütünün siyasi kolu gibi çalışan bu parti, eskiden beri kongrelerinde İstiklal Marşı çaldırmayan veya okutmayan, Türk Bayrağı astırmayan, her türlü ihaneti sergilemekten çekinmeyen bir fitne kazanıdır. Nitekim son kongrelerinde de benzer rezillikler yaşandı.

Şimdi ben CHP’ye gönül veren kardeşlerime sesleniyorum, vatandaşlarıma sesleniyorum, aynı şekilde HDP’ye gönül veren vatandaşlarıma da sesleniyorum; İstiklal Marşı söylenmeyen, yasak savma kabilinden bir küçük Türk Bayrağının dışında Türk Bayrağı olmayan bir kongre yapıldı. Kongrede konuşanlar, terör örgütü başının orada elektronik ortamda resmini yayınlayanlar, şu anda cezaevinde tutuklu olan eşbaşkanlarını orada dolaylı yollarla göstermeye gayret edenler, bu kongreyi resmi olmaktan gayriresmi bir ortama adeta sürüklemişlerdir. Kongrelerine gelen otobüslerde şehitlerimizi haberleri alındığında alınan sevinç naralarını, söylenen marşları, oynanan oyunları medyada hep birlikte gördük. Bu parti resmi hesabından terör örgütünün saldırılarını kastederek, “Afrin’de büyük bir direniş gerçekleşiyor” diyebilecek kadar zıvanadan çıkmış bir yapıdır.

Ana muhalefetin başındaki “PYD terör örgütü değil” der, yanındakiler “PYD’nin terör örgütü olduğuna dair elimizde bilgi yok” diye güzelleme yapar da, terör örgütünün partisi onlardan aşağı kalır mı? İşte onlar da kahraman ordumuza, kahraman Mehmetçiklerimize böyle saldırıyorlar. Bu partinin yandaşları her fırsatta, kahraman Mehmetçiklerimiz kendi hayatı pahasına çocuklara, kadınlara, mazlumlara karar gelmesin diye şehit olurken, ülkemizi sivillere saldırmakla suçlamıştır.

Tıpkı ana muhalefetin Türkiye’nin terör örgütlerine yardım ettiği iftirasına destek olması gibi, bunlar da dünya kamuoyunu bu tür yalanlarla aldatmaya çalışıyorlar. Eğer Türkiye’nin sivillere, mazlumlara zarar vermeme hassasiyeti olmasaydı, Afrin’i Allah’ın izniyle tek bir şehit vermeden taş üstünde taş, omuz üzerinde baş bırakmadan şimdiye kadar çoktan almıştık. Nitekim bu zalimliği yapan pek çok ülkenin olduğunu da biliyoruz. Ama biz değerli kardeşlerim, zalim değiliz, asla olmadık, asla olmayacağız.

Siviller zarar görmesin diye kendi hayatını riske atan ve şehit olan askerimizin asaleti karşısında duygulanmayanın, gözyaşı dökmeyenin kalbi kurumuştur, ruhu çoraklaşmıştır. Dünyada mazlumları korumak adına kendi hayatından vazgeçecek başka bir asker, başka bir Mehmetçik, başka bir kahraman yoktur.

Gençler;
Bunu çok iyi ezberleyin, adeta gönlünüze nakşedin; merhum Aliya İzetbegoviç, “Biz savaşı öldüğümüz zaman değil düşmanlarımıza benzediğimiz zaman kaybederiz” diyor. İşte bu ülkede ne yazık ki düşmanlarımıza benzeyenler çok. Ama karşımdaki topluluk, evvel Allah bunların dışında tenzih ederim. Biz asla düşmanlarımıza benzemeyeceğiz. Çocukları, kadınları, biçare insanları kendimize canlı kalkan yapmayacağız. Ne olursa olsun onların arkasına saklanarak kirli bir savaş asla yürütmeyeceğiz. Her şey bittiğinde de düşmanlarımızın alçaklıkları yanında kendi içimizdekilerin ihanetlerini hatırlayacak, evlatlarımıza bunları da anlatacağız.

Ne güzel söylemiş ozan:

“Gün gidende ay gelende gel oğlum

Cihan yanar sen gülende gül oğlum

Bir yol vardır Hakk yoludur bul oğlum

Yeri bilmek göğü bilmek bil oğlum

Gez oğlum

Vatanına göz dikeni ez oğlum!

Dostun kim düşmanın kim sez oğlum

Tarihini şerefinle yaz oğlum

Senden gider sonsuzluğa yol oğlum

Dört bir yana salmalısın kol oğlum

Ekmeğini aç olanla böl oğlum

Haram yeme, Hakk uğruna öl oğlum!”

Buradan bir kez daha Hak uğruna son nefesini veren tüm şehitlerimize Allah’tan rahmet, yakınlarına ve milletimize başsağlığı, gazilerimize sıhhat ve afiyet diliyorum. Bu duygularla bir kez daha sizlere Meclis çalışmalarında başarılar diliyorum, hepinize sevgilerimi, saygılarımı sunuyorum. Kalın sağlıcakla.

Değerli misafirler,

Turizm sektörünün kıymetli mensupları,

Hanımefendiler, beyefendiler;

Sizleri en kalbi duygularımla, muhabbetle, saygıyla selamlıyorum.

Bugün az önce de ifade edildiği gibi ilki 1998, ikincisi 2002 yılında yapılan Turizm Şûrasının üçüncüsünü yapıyoruz. Şûramızın ülkemiz, milletimiz, sektörümüz için hayırlara vesile olmasını diliyorum. Şûranın düzenlenmesinde emeği geçen Kültür ve Turizm Bakanımız Sayın Numan Kurtulmuş başta olmak üzere, tüm Bakanlık mensuplarını, sektör temsilcilerini ve bilim insanlarımızı tebrik ediyorum.

Bizi bugünlere kadar getiren turizm politikamızın artık tıkandığı, yeni bir vizyona, yeni bakış açılarına, yeni yaklaşımlara ihtiyacımızın bulunduğu ortadadır. 2023 hedeflerimiz çerçevesinde turizm sektörü için de belirlediğimiz şüphesiz ki bir çıta var. Burada ortaya konacak görüşlerin, yapılacak tartışmaların, geliştirilecek önerilerin, büyüyen ve güçlenen Türkiye’nin çok önemli bir unsuru olarak gördüğümüz turizm sektöründeki hedeflerimize ulaşmamıza katkı sağlamasını diliyorum.

Sayın Bakanımızın da az önce ifade ettiği gibi, turizmde Türkiye hakikaten çok zengin bir arşive sahip. Bu zengin arşive sahip olmamıza rağmen acaba turizmdeki bir çekimi, dört dörtlük oluşturamayışımızın eksikleri nelerdir, bunları şüphesiz ki bulup çıkarmamız lazım.

Değerli misafirler;

İnsanların görme, tanıma, dinlenme veya benzeri amaçlarla bir başka yere seyahat etmesi anlamında turizmin insanlığın tarihi kadar eski bir geçmişi olduğunu söylemek mümkündür. Bununla birlikte turizmin günümüzdeki anlamıyla bir sektör haline dönüşmesi, geçtiğimiz yüzyılda ortaya çıkmıştır. İkinci Dünya Savaşı sonrasında turizm sektörü gerçekten çok büyük bir atılım göstermiştir. Bugün artık doğrudan ve dolaylı etkileriyle dünya ekonomisine yaklaşık 7,5 trilyon dolar katkı sağlayan 300 milyona yakın istihdamı ifade eden bir büyüklüğe ulaşan bir sektörü konuşuyoruz, böyle bir sektörden bahsediyoruz.

Bir başka ifadeyle turizm sektörü, tüm dünya gayrisafi milli hasılasının ve toplam istihdamın yüzde 10’una denk gelen bir büyüklüğe sahip. Önümüzdeki 10 yıl boyunca da turizm sektörünün dünya ortalamasının üzerindeki büyüme eğiliminin süreceği öngörülmektedir. Hele hele hizmet sektörü denildiği zaman, turizm bu işte başı çekiyor.

Türkiye, turizmin neredeyse tüm alanlarını kapsayan geniş potansiyeliyle bu süreci yakından takip etmesi gereken ülkelerin başında geliyor. Bununla birlikte turizmin son derece hassas bir sektör olduğunu da unutmuyoruz. Küresel, bölgesel ve ülkelerle ilgili tüm gelişmeler turizm sektörünü derinden etkilemektedir.

Bu gerçeği Türkiye olarak biz son yıllarda çok yakından bizzat yaşamış bir ülkeyiz. Suriye ve Irak merkezli olarak bölgemizde yaşanan gelişmelerle ülkemizdeki terör eylemleri ve darbe girişimi turizmimize çok ciddi bir darbe vurmuştur. 2015 yılında 40 milyona yaklaşan turist sayımız geçtiğimiz yıl 25 milyona kadar gerilemiştir. Bu yılın ilk 8 ayında 22 milyon rakamını yakalayarak, az önce Sayın Bakanımızın da ifade ettiği gibi 9 aylık rakamın da 26 milyona çıkmış olması bizler için ayrıca umut vesilesidir. Demek ki olumlu istikamette gelişiyoruz. Ve artık sektörün yaşadığı kötü dönemi geride bırakmaya başladık. Bu tablo aynı zamanda Türkiye’nin turizm alanında da kendi kendine yetebilen, aldığı yaraları tedavi edebilen, hemen ayağa kalkıp hedeflerine yürümeyi sürdürebilen güçlü bir ülke olduğuna işaret etmektedir.

Ancak turizm gelirlerinde hala kat etmemiz gereken çok mesafe olduğunu biliyoruz. Yani turizmde gelen bütün turist sayısına paralel geliri elde edemiyoruz. Şimdi onu da yakalamanın yollarını bu şûrada müzakere etmemiz lazım. Turizm gelirlerimizin turist sayısındaki artışa paralel yükselmemesinde sertleşen rekabet şartlarının yanında yaşanan olumsuzlukları telafi etmek için uygulanan düşük fiyat politikasının da etkisi olduğu açıktır. İnşallah diğer alanlarda olduğu gibi turizmde de en kötüsünü artık geride bıraktık.

Ekonomiye ve istihdama katkısıyla ülkemiz için vazgeçilmez bir sektör olan turizmde artık yükseliş dönemidir. Devletimiz tüm imkanlarıyla sektörün yanındadır, yanında olmaya da devam edecektir. Türkiye’nin potansiyeli öyle büyüktür ki ihracatta olduğu gibi turizmde de kaybettiğimiz pazarların kat be kat büyükleri hemen bir el uzatımı mesafede, bizi beklemektedir.

Değerli misafirler;

Değişen dünyayla birlikte değişen bir turizm algısı var. İnsanlar artık sadece eğlenmek, hoş vakit geçirmek için bir ülkeden diğer bir ülkeye gitmiyorlar. İnsanlar artık lezzetli bir yemeği tatmak kadar, o yemeğin nasıl yapıldığını da görmek, malzemelerini tanımak, hatta tecrübe etmek istiyorlar. İnsanlar artık iyi bir müzik dinlemek kadar o müziğin nasıl icra edildiğini de görmek, sanatçılarla tanışmak, onlarla vakit geçirmek, kendi sanat anlayışlarına yeni renkler katmak istiyorlar.

Bu yüzden turizmi belirli alanlarla kısıtlamak mümkün değildir. Doğa turizmi kadar, az önce de ifade edildi, gastronomi turizmi de adı giderek daha sık anılan ve rağbet gören bir turizm çeşididir. Aynı şekilde inanç turizmi insanların yoğun ilgisini çekmektedir. Yine termal turizm, sağlık turizmi gibi yeni alanların süratle geliştiğini görüyoruz.

Görüldüğü gibi insanlar artık sadece dinlenmekle, sadece gezmekle yetinmiyor, gittikleri yerlerde hayatın her alanına ulaşmak, tanımak, tecrübe etmek istiyorlar. Bir başka ifadeyle, insanlar hediyelik eşyalar kadar unutulmaz hatıralara da biriktirmeye önem veriyorlar.

 

Elbette bu büyük bir değişimdir. Şayet doğru şekilde değerlendirebilirsek bu yeni turizm anlayışından en karlı çıkacak ülke de biziz. Dünyada başka hangi ülkede ülkemizdeki gibi zengin bir mutfak kültürü tecrübesi edinilebilir? Başka hangi ülkede bizdeki kadar zengin müzik çeşidiyle, folklor kültürüyle karşılaşılabilir? Yeryüzünün başka hangi köşesinde kuzeyden güneye, doğudan batıya gidildiğinde bu denli köklü ve farklı medeniyetlerin izleri sürülebilir? Bizimle aşık atabilecek; denizi bir başka, yayları bir başka, dağları, ovaları bir başka, hele hele insanı daha bir başka güzelliğe sahip kaç ülke bulunabilir?

Bütün bu paylaşımlar aynı zamanda karşılıklı duyguların, düşüncelerin, vicdanların da etkileşimini beraberinde getirecektir. Açıkçası insanlığın buna ihtiyacı var. Belki o zaman Suriye’de, Irak’ta, Arakan’da, pek çok Afrika ülkesinde yaşanan insanlık dramları karşısında duyarsız kalan dünyanın büyük bölümünün vicdanı harekete geçebilir.

Bizim ülkemize gelen her misafirimize bu konuda da gösterebileceğimiz çok örneğimiz, aktarabileceğimiz çok tecrübemiz var. Kültür yapımız turizmin ülke sathına yayılması için de çok uygun bir temele sahiptir. Kapısını çalan kişiye, kökenine, dinine, meşrebine, rengine, diline, kıyafetine bakmaksızın ‘Tanrı misafiri’ gözüyle bakan bir milletiz biz. Milletimiz için Tanrı misafiri, sofrasında ne varsa bölüşeceği, hele hele çayını, ayranını içirmeden asla gönderemeyeceği, gerekiyorsa altına döşek sereceği kişi demektir. Biz böyle bir milletiz, kapısına gelene öyle ters bakan bir millet değiliz biz. Tam aksine kapısını rahatlıkla açabilen bir milletiz. Ülkemize gelen turiste gezdiği çarşıdan aldığı birkaç parça otantik eşya veya yediği birkaç lokmadan ziyade, Türk örfünü, âdetini, misafirperverliğini sunduk, sunuyoruz, sunmaya da devam edeceğiz.

Turistlere ülkemizin güzellikleri yanında insanımızın gönül zenginliğini, ahlaki olgunluğunu, manevi derinliğini gösterdiğimizde sadece para değil, aynı zamanda dost kazanmış oluruz. Yunus Emre’nin şu mesajı bana göre bizim turizm anlayışımızın adeta manifestosudur: “Gelin tanış olalım, / İşi kolay kılalım. / Sevelim, sevilelim, ? Dünya kimseye kalmaz.” Evet, kimseye kalmayacak şu dünyada eğer gönlünü kazandığımız insanlara, geride bıraktığımız eserlerle, gök kubbede hoş bir seda bırakabiliyorsak ne mutlu bize. Bundan daha etkili bir etkilim, budan daha etkili bir pazarlama düşünemiyorum.

Değerli misafirler;

Türkiye’nin bir açık hava müzesi olmasıyla övünmek elbette hakkımızdır; ama asıl olan, bu zenginliği hakkıyla değerlendirebilmektir. Son yılarda Anadolu’daki şehirlerimizde bu doğrultuda atılan bazı ümit verici adımlar var. Örneğin Gaziantep, gastronomi alanında ‘UNESCO Yaratıcı Şehirler Ağı’na katılmıştır. Şanlıurfa’nın müzik alanında yaptığı başvuru kabul edilmiştir, bu da önemli bir gelişme. Pek çok şehrimiz kendileriyle özdeşleşmiş ürünlerine sahip çıkarak coğrafi işaretlerini almaya başlamışlardır. Sahip olduğumuz Malatya kayısısından Adana kebabına, Damal bebeğinden Isparta halısına kadar gerçekten çok zengin güzelliklere önce sahip çıkıp tescillemeli, ardından da tüm insanlığın hizmetine sunmalıyız.

Çanakkale’deki Truva antik şehri mitolojideki pek çok hikayeye ev sahipliği yapıyor oluşuyla dahi çok büyük bir turistik değerdir. UNESCO’nun dünya kültür mirası listesinde yer alan Truva’yı sadece kalıntılarıyla değil, bölgede kurulacak turizmin tüm unsurlarına hitap edecek altyapısıyla dünya çapında bir cazibe merkezi haline getirmemiş olmamız bizim eksiğimizdir. 2018 yılının ‘Truva yılı’ ilan edilesi, ümit ediyorum ki bu eksiğimizi giderme yönünde atılacak adımlar için bir fırsat, bir vesile haline dönüşür.

Aynı şekilde Sivas’taki Divriği Ulu Camii, sanat değeriyle öylesine nadide bir esedir ki, inanın başka bir ülkede olsa yılda milyonlarca ziyaretçi çeker. Karadeniz’in yaylaları yeni yeni keşfedilen bir başka turizm değerimizdir. Terör sorunu tamamen sona erdiğinde Doğu ve Güneydoğu Anadolu’muzdaki dağların, ırmakların, vadilerin, mezraların her birinin birer turizm yuvası haline geleceğine inanıyorum.

Tabiat turizmi konusunda markalaşmaya uygun pek çok değere sahibiz. Bu amaçla yapılan çalışmalar sonuçta ülke genelinde tabiat turizmi faaliyetlerine uygun 2000’in üzerinde alan belirlenmiştir. Anadolu’nun dört bir yanında değerlendirilmeyi bekleyen bunlar gibi nice tarihi, kültürel, doğal kıymetlerimiz var.

Daha önemlisi, biz İstanbul gibi mücevher değerinde bir şehrin potansiyelini dahi tam olarak kullanabilmiş değiliz. İstanbul, ülkemize gelen turist sayısını tek başına ağırlayabilecek potansiyele sahip bir şehrimizdir. Bunun yanında, İzmir’den Bursa’ya, Hatay’dan Erzurum’a, Konya’dan Edirne’ye kadar hakkıyla değerlendiremediğimiz nice şehrimiz var. İnşallah turizm politikamızı bu yönde geliştireceğiz.

Son dönemde karşımıza çıkan veya çıkartılan engeller bizim için geleceğimiz inşa ederken dikkate alacağımız birer tecrübedir. Turistlerin beklentileriyle elimizdeki imkânları en ideal şekilde bir araya getirdiğimizde üstesinden geleceğimiz hiçbir sorun olmadığına, olmayacağına inanıyorum. Müşterisiz iş, motorsuz otomobile benzer, görüntü tamamdır ama, sizi hiçbir yer götüremez. Turizmde de yapmamız gereken, elimizdeki üründen önce müşterinin haberdar olmasını sağlamak, sonra da bunu en güzel şekilde sunmaktır.

Son çeyrek asırdaki tecrübelerimiz, turizmde altyapıdan insan kaynağına kadar her alanda, gerektiğinde sunduğumuz imkânları katlayacak güce sahip olduğumuzu gösteriyor. Yeter ki şöyle Bismillah deyip bir doğrulalım, harekete geçelim, çalışmaya başlayalım. İnanın bana gerisi kolayca gelecektir.

Değerli misafirler;

Ekonominin diğer alanlarıyla birlikte turizmde de ülkeler arasındaki ilişkilerde gerektiğinde bir silah olarak kullanılabilmektedir, bunu dünyanın değişik yerlerinde gördük, görüyoruz. Türkiye son birkaç yıldır güvenlik sorunları yanında, bildiğiniz gibi ekonomik saldırılara da maruz kalıyor. Kredi derecelendirme kuruluşlarının tamamen siyasi ve art niyetli notlarını artık kimse de ciddiye almıyor. Hep söyledim, yapılan açıklama siyasidir, nitekim bakıyorsunuz aradan birkaç ay geçiyor siyasi olduğunu görüyoruz. Onun için biz işimize bakacağız, yolumuza devam edeceğiz. Türkiye güçlü bir ülke ve güçlenerek de yoluna devam ediyor.

Turizmde de ülkemize yönelik seyahat uyarıları giderek ciddiyetini kaybetti, kaybediyor. Ülkemizi ziyaret eden insanlar burada gördükleri manzara ile kendi devletlerinin uyarılarını, medya kuruluşlarının yayınlarını yan yana getirdiğinde gerçeği çabucak kavrayıveriyorlar. Tabii bu durum bizim hem kurumsal düzeydeki tanıtım çalışmalarımızı, hem de fert-fert üzerimize düşen sorumlulukları ortadan kaldırmıyor. Hep söylediğim gibi, yalanların en büyük panzehri hakikatlerdir, onun için biz hakikatleri haykırmaya devam edeceğiz. Biz tüm dünyaya hakikatleri ifade etmenin, göstermenin, anlatmanın gayreti içinde olacağız.

Ülkemiz dışında yaşayan ve sayıları 6 milyonu aşan vatandaşımızın her birini, gönüllü turizm elçimiz olarak kabul ediyoruz. Buna ülkemizi ziyaretlerinde duyduğu memnuniyetle fahri vatandaşlarımız haline gelen dostlarımızı da eklediğimizde karşımıza devasa bir tanıtım ordusu çıkıyor. Geçtiğimiz yıl Avrupa’daki vatandaşlarımıza yönelik olarak ‘Komşunu da al tatile gel’ kampanyası başlatmıştık. Evet, bu kampanyamız devam ediyor. Almanya’daki seçim sürecinde aleyhimizde yürütülen tüm kampanyalara rağmen bu ülkeden gelen turist sayısının yılın ilk 8 ayında 2,5 milyonu geçmesi kampanyamızın başarılı olduğunu işaret ediyor. Rus turistlerin sayısı da 3,5 milyona yaklaştığına göre, oradaki sorunlar da çözüldü demektir.

Körfez ülkeleri, bizim en tabii ve en büyük turizm pazarlarımız haline geldi. Yeni dönemde mevcut pazarları geliştirmenin yanında, yılda 120 milyon turistin dünyaya dağıldığı Çin başta olmak üzere Hindistan, Malezya, Endonezya, Japonya, Güney Kore, Güney Amerika ülkeleri gibi yeni alanlara ağırlık vermeliyiz. Bu pazar çeşitliliğini sağladığımızda, bölgemizdeki siyasi sorunların turizm sektörüne etkisini asgari düzeye indirebiliriz. Turizm Şûramızda tüm bu konular enine-boyuna tartışılacaktır.

Tabii bu vesileyle bugün burada bir müjde vermek istiyorum. Burası malum Ankara’daki bizim yarı opera binası diyebileceğimiz 2 bin kişilik bir kongre merkezimiz… Şimdi İstanbul’da Atatürk Kültür Merkezi’nin olduğu yeri yıkıyoruz ve oraya daha büyüğünü, çok çok farklı, çok çok modern bir mimariyle, inşallah Pazartesi günü İstanbul’da lansmanını yapmak suretiyle de 2019’un sonuna kadar inşallah orada biz bir opera binasını İstanbul’umuza kazandırmış olacağız. Gerçekten proje çok çok güzel ve muhteva itibariyle bugünkü mevcut projeyle mukayese edilemeyecek derecede zengin, birçok ihtiyaca cevap verecek çok amaçlı... İstanbul’da bizim turizm faaliyetlerinde de hakikaten Türkiye’nin bu alandaki gücünü ortaya koyabilecek bir imkân, bir zemin hazırlıyoruz. 2019 sonuna kadar da inşallah onu bitirecek, belki de 2019 seçiminden önceye yetiştireceğiz. İstanbul’umuza, ülkemize şimdiden hayırlı olsun diyoruz.

Bu düşüncelerle bir kez daha şûramızın başarılı geçmesini diliyor, düzenlenmesinde emeği geçenleri tekrar tebrik ediyorum. Sizleri sevgiyle, saygıyla selamlıyorum. Kalın sağlıcakla.

Sayın Başbakan,

Değerli misafirler,

Hanımefendiler, beyefendiler;

Sizleri en kalbi duygularımla, muhabbetle selamlıyorum.

Öncelikle Hakkâri ve Tunceli’de teröristlerle çıkan çatışmalar neticesinde 8 şehidimize Allah’tan rahmet diliyorum. Teröristlerden ise 17’si Hakkâri, 5’İ Tunceli olmak üzere 22 terörist de bu çatışmalarda etkisiz hale getirilmiştir. Şu anda da çatışmalar yine aynı şiddette devam ediyor. Hep söylediğimiz gibi, biz şehidimizin kanını yerde bırakmayacağız, bunlarla da sonuna kadar bu teröristleri tüketinceye, bitirinceye kadar bu mücadelemizi devam ettireceğiz. Zira bu ülkede terörün egemen olmadığını bu zihniyetlere göstereceğiz. Onun için de ben şehitlerimize Allah’tan rahmet, gazilerimize şifalar diliyorum.

Değerli arkadaşlar;

Türkiye’nin otomobili için elini taşın altına koyan babayiğitlerimizi ilan edeceğimiz bu toplantının bu vesileyle ülkemize, milletimize, sektörümüze girişim grubunu oluşturan şirketlerimize hayırlı olmasını Allah’tan diliyorum. Girişim grubunun oluşturulması safhasına gelene kadar bu projede emeği geçen herkese teşekkür ediyorum.

Merhum Muhammed Ali, ‘hayal gücü olmayan insanın kanatları yoktur’ diyor. Bizim de bugün Ortak Girişim Grubunun tanıtımı için biraraya geldiğimiz markası Türk, tasarımı Türk, mühendisliği Türk, teknolojisi Türk, üretimi Türk, pazarlaması Türk bir otomobile sahip olma hayalimiz vardı. Aslında bu bizimle birlikte milletimizin de hayaliydi.

Bundan 20 yıl önce, 30 yıl önce ülkemizde yerli otomobil üretilmesi konusundaki tereddütleri anlayabiliyorum. Örneğin, ülkemizde toplam 91 bin otomobilin satıldığı 2001 yılında böyle bir teşebbüsün ekonomik bulunmaması gayet tabiidir. Ama geçtiğimiz yıl itibariyle yılda 757 bin otomobil satışına ulaşmış bir Türkiye’de bu konuda hala adım atılmıyor olması artık ülkemizin bir ayıbı haline gelmişti. Hamdolsun bugün işte bu ayıptan kurtulma yolunda tarihi bir adım atıyoruz. Türkiye’nin otomobili, bu konuda yıllardır yaptığım çağrıların nihayet makes bulmuş olmasından dolayı büyük memnuniyet duyuyorum.

Biraz sonra isimlerini tek tek açıklayacağım Ortak Girişim Grubundan beklentimiz, hazırlık sürecini hızla tamamlayarak en geç 2019’da otomobilimizin prototipini tamamlaması, 2021’de de ticari satışına başlamasıdır. Türkiye’nin 2023 hedefleri arasında özel bir yere sahip olduğuna inandığım bu projede en küçük bir gecikme istemiyoruz. Karşınıza çıkacak sorunların çözümü, engellerin aşılması noktasında Cumhurbaşkanı olarak bizzat yanınızda yer alacağımı belirtmek isterim. Hatta gerekiyorsa sırf bu projenin takibi ve sıkıntıların bertaraf edilmesi için Cumhurbaşkanlığı’nda da bir ekibi görevlendireceğimi bilmenizi istiyorum. Çünkü artık zaman kaybına tahammülümüz bulunmuyor. Mademki bu babayiğit arkadaşlarımız çıkıp ellerini taşın altına soktular, bize de onlara gereken her yerde omuz vermek, destek vermek düşer. Şimdiden ilan ediyorum; piyasaya süreceğiniz ilk otomobilin bedelini ödemek şartıyla taliplisi de benim.

Değerli misafirler;

Dünyada genel olarak gelişme ve kalkınmada özellikle de otomotiv piyasasında belirli sıçrama dönemleri olduğunu görüyoruz. İkinci Dünya Savaşına kadar olan dönemi otomotiv sektörünün başlangıç yılları olarak ifade etmek mümkündür. 1945’ten 1980’lere kadar olan dönem Amerika ve Avrupa merkezli olarak sektörün sıçrama dönemidir. 1980’den günümüze kadar geçen süreçte bir yandan sektör küreselleşirken, diğer yandan da Güney Kore, Çin, Hindistan gibi yeni aktörler devreye girmiştir. Son yıllarda hibrit otomobiller, elektrikli otomobiller, sürücüsüz araçlar gibi gelişmelerle sektörün yeni bir döneme girişine hep birlikte şahit oluyoruz.

Türkiye olarak otomotiv sektörünün ilk üç dönemini kaçırdık. Esasen ikinci dönemini yakalama şansımız belki olabilirdi. Ama ülkemizin içinde bulunduğu şartlar, yani terör olayları, darbeler, siyasi istikrarsızlık ve toplumsal huzursuzluklar gibi faktörler buna imkân vermedi. Aynı hatayı bir kez daha yapmayacak, sektörün dördüncü değişim ve yükseliş dönemini inşallah ıskalamayacağız.

Bugün burada atılacak imzalar işte bu dönüşümü yakalama kararlılığımızın nişanesi olacaktır. Dolayısıyla üretilecek otomobilin de bugünün değil geleceğin ihtiyaçlarına uygun olacağından şüphe duymuyoruz. Bu otomobilin öncü ve taşıyıcı gücü elbette Ortak Girişim Grubu olacaktır. Bununla birlikte bu otomobil tüm Türkiye’nin birikimiyle, katkısıyla, desteğiyle ortaya çıkacaktır. Ortaya doğru dürüst bir ürün konduğunda milletimiz buna dört elle sarılacak, tercihini bu araçtan yana kullanacaktır; buna da inanıyorum.

Bu ürünün çevremizden başlayarak dünyaya pazarlanması konusunda da her türlü desteği vereceğimizden emin olunuz. Dünya pazarlarında söz sahibi hemen tüm markaların ortaya çıkışlarında ve bugünlere gelişlerinde devlet desteği aldıklarını çok iyi biliyoruz. Bizim de kendi markamız için bu şekilde hareket etmemizden daha tabii bir şey olamaz. Türkiye’nin dünyanın en büyük 10 ekonomisinden biri haline gelmesi, ancak işte bu tür atılımlarla, bu tür girişimlerle mümkündür.

Türkiye’nin otomobilinin sınıfına, tasarımına, motor teknolojisine, modeline, üretim yönetimine, pazar hedeflerine elbette girişim grubumuz karar verecektir. Halen TÜBİTAK bünyesinde üzerinde çalışmalar yapılan platform girişim grubumuzun emrine amadedir. Bunun yerine doğrudan hibrit ve elektrikli otomobile yönelmek isterlerse daha da memnun oluruz. Kararları ne olursa olsun biz kendilerine her türlü desteği vereceğiz. Yeter ki Türkiye’yi ve Türk milletini bu büyük hayaliyle buluştursunlar.

Değerli arkadaşlar;

Bizim bu otomobil konusundaki heyecanımız ve destek beyanımız, Ortak Girişim Grubuna özel değildir. Biz ülkemizi geleceğe taşıyacak, hedeflerine yaklaştıracak adım atma niyetine, iradesine ve samimiyetine sahip herkes için aynı hissiyata, aynı düşüncelere sahibiz. Eğer bu proje için daha önceleri başkaları aynı iradeyi ve kararlılığı göstermiş olsalardı, onların da yanında yer alacaktık. Bundan sonra da hangi alanda olursa olsun, projesi olan herkes için kapılarımız sonuna kadar açıktır.

Savunma sanayinden iletişim sektörüne, sağlık teknolojilerinden tarım altyapısına, hatta yapay zekâya kadar her alanda Türkiye’nin yeni yatırımlara, yeni yaklaşımlara, yeni girişimlere ihtiyacı var. Konvansiyonel yöntemlerle geldiğimiz yer elbette önemlidir. Türkiye’yi 15 yılda 3 kat büyütme başarısını bu şekilde gerçekleştirdik. Ancak orta gelir tuzağından kurtulup yüksek gelirli ülkeler grubuna çıkabilmenin yolunun tasarımdan, yüksek teknolojiden, markalaşmadan geçtiğini de çok iyi biliyoruz. Teşvik politikalarımızı bu doğrultuda gözden geçirmeli, ‘ne pahasına olursa olsun üretim’ değil, ‘yüksek teknolojiye ve yüksek katma değere sahip üretim’ anlayışıyla yapılacak yatırımlara hep birlikte öncelik tanımalıyız. Çünkü bu işin aktörleri şu anda bu salonda; ihracatımızın niteliğini bu yönde geliştirmeden yılda 500 milyar dolar hedefine ulaşamayız.

Bunun yolu, örneğin madenlerimizi taş ve toprak karışımı olarak değil, mamul olarak ihraç etmekten geçer. Bunun yolu, otomobilin sadece görünürdeki parçalarını üretmekten değil yazılımını da kendimizin gerçekleştirmesinden geçiyor. Bu örnekleri olabildiği kadar çok arttırmak mümkündür. Sonuçta ekonominin ve teknolojinin gittiği yön bellidir, bizim de kendimizi buna göre ayarlamamız şart.

Daha önceki fırsatları girişimcilerimizin ayağına pranga vurarak, önlerine set çekerek, işlerini zorlaştırarak, kendi iç meselelerimizle uğraşmaktan dünyanın nereye gittiğini görememekten dolayı kaçırmıştık. Milletimiz hala merhum Nuri Demirağ’ın uçak fabrikası projesinin niçin neticeye ulaşmadığını anlamakta zorlanıyor. Görünürdeki sebebin, ‘uçaklardan birinin deneme uçuşu sırasında düşmesi’ olsa da, işin gerisinde başka tezgâhlar bulunduğu da ortadadır. Kayseri’deki uçak fabrikası girişiminin akamete uğramasının, ‘şirketin iflası’ olarak gösterilen gerekçesi de kimseyi ikna etmemiştir.

Aynı şekilde Devrim otomobilinin deposuna yakıt konmadığı için deneme seferinde yolda kalması, bu çapta bir projenin rafa kaldırılmasının gerçek sebebi asla olamaz. Sütlüce’de dönemin en modern silah ve cephane fabrikasını kuran Nuri Killigil’in acı akıbeti ülkemizde savunma sanayinin başına gelen en büyük felaketlerden biridir. Aradan 60 yıla yakın süre geçti ve biz merhum Nuri Killigil’in silah ve cephane konusunda ulaştığı seviyeye daha yeni yeni geliyoruz. Bu soruyu kendimize sık sık sormamız lazım.

Dünya standartlarında yerli piyade tüfeğimizi, yerli tabancalarımızı, yerli füzelerimizi, diğer yerli savunma sanayi ürünlerimizi henüz yeni yeni ticari düzeye ulaştırabildik. İşte şurada Amerika’dan Polis Teşkilatımız 1500 tane tabanca alacak, verilen cevap ne biliyor musunuz? ‘Kongreden geçmedi.’ Biz tabancayı yapıyoruz aslında. Dedik ki ‘bundan böyle gerek yok, Amerika’dan tabanca almayacaksınız, bizim kendi ürettiklerimizle artık bu süreci devam ettireceksiniz.’ Ne gerek var, bu kadar nazı çekmeye ne gerek var? Bunu artık ülkemizdeki silah fabrikalarından tedarik etmek suretiyle yola devam ediyoruz.

Arkadaşlar;

Biz bu örnekleri asla unutmadık, unutmayacağız. Ecdadımız ‘hazıra dağ dayanmaz’ diye, ‘el atına binen tez iner’ diye boşa dememiştir. Hep söylüyorum; biz kendi göbeğimizi kendimiz kesmek zorundayız. Çünkü Türkiye öyle bir ülke ki kimse husumetini kazanmak istemez; ama kimse büyümesini, güçlenmesini, kendi ayakları üzerinde durmasını da istemez. Tabii biz başkalarının ne dediğine, ne istediğine bakmayacağız, biz büyümeye devam edeceğiz, biz güçleneceğiz. Biz sadece kendi ayaklarımız üzerinde durmakla kalmayacak, gönlünü ve gözünü bize yöneltmiş tüm kardeşlerimizin, tüm dostlarımızın güven kaynağı haline de geleceğiz. Başka türlü bize hayat hakkı tanımayacaklarını yaşadığımız her hadiseyle bir kez daha görüyoruz.

Türkiye’nin otomobili, işte bu projeye bu anlayışla çok büyük önem veriyoruz. Mesele sadece otomobil üretmek değil. Buradan ortaya çıkacak teknolojiyle, birikimle, tecrübeyle dünyaya meydan okuyacak yeni ve çok iddialı bir çıkış ortaya koymaktır. Hani sözlerimin başında Muhammed Ali’nin o ifadesini kullanmıştım ya, ‘hayal gücü olmayan insanın kanatları yoktur’ dedim. Şimdi de diyorum ki; iddianız yoksa kanatlarınız olsa da uçamazsınız.

Biz ülke ve millet olarak işte burada iddiamızı ortaya koyuyor ve diyoruz ki; Türkiye’nin otomobilini yapacağız, hiç şüpheniz olmasın. Hem de en güzel tasarımla, en güzel teknolojiyle, en iyi organizasyonla bu otomobili ülkemize ve dünyaya kazandıracağız. Böyle babayiğitler bize destek olduğu sürece Allah’ın izniyle otomobille birlikte daha nice başarılara beraber imza atarız.

Çünkü bu ülkenin arkasında 100 milyonlarca insanın duası, 80 milyon vatandaşımızın ümidi, bize güvenen milletimizin gereken her durumda en güçlü şekilde ortaya koyduğu iradesi vardır. Ve ülkemize yönelik saldırıların cüreti giderek artmasına rağmen devlet ve millet olarak dimdik ayaktayız. Türkiye’yi darbelerle yıkamadılar, Türkiye’yi vesayet güçleri hep birlikte gayret ettiler durduramadılar. Türkiye’yi terör örgütlerini kullanarak hizaya sokamadılar. Türkiye’yi, ekonomiyi silah gibi kullanarak sendeletemediler. Bölgemizdeki krizlerin yıkıcı etkilerini bize ciro edemediler. Küresel düzenin çarpıkları konusundaki itirazlarımızın haklılığının üzerini örtemediler. Kendilerini küresel düzenin sahipleri olarak gören ülkelerin son dönemde ülkemizin üzerine bu kadar çok gelmelerinin sebebi işte bunlardır.

Buradan onlara kötü bir haber vereyim; geçmişte attığı her adımı kontrol ettikleri, yaptığı her işi yönlendirebildikleri, geleceğiyle istedikleri zaman istedikleri gibi oynayabildikleri Türkiye artık yok. Artık istiklali ve istikbaline tıpkı 15 Temmuz gecesi olduğu gibi, tıpkı terörle mücadelede olduğu gibi, tıpkı sınır ötesi operasyonlarında olduğu gibi hayatı pahasına sahip çıkan bir Türkiye var.

Son nefesimize kadar bu Türkiye için çalışmaya, mücadele etmeye, hizmet etmeye devam edeceğiz. Gençlerimizle her biraraya gelişimde onların 2023 hedeflerine, 2053 ve 2071 vizyonlarını sahiplenişlerine şahit oldukça bu ülkede hamdolsun bu nesil Allah’ın izniyle bu dönüşüm-değişimi taçlandıracaktır, buna inanıyorum. Biz bir oldukça, iri oldukça, kardeş oldukça, hep birlikte Türkiye oldukça önümüze çıkan engelleri Allah’ın izniyle çiğner, aşar, geçeriz.

Değerli misafirler;

Şu ana kadar hep babayiğitlerden, Ortak Girişim Grubundan söz ettik, ama henüz isimlerini açıklamadık. Şimdi sizlere Ortak Girişim Grubumuzda yer alan beş şirketimizi teker teker tanıtmak istiyorum. Ortak Girişim Grubumuzda yer alan babayiğitlerin harf sırasına göre açıklayacağım.

İlki Anadolu Grup’tur. Temelleri 1950 yılında atılan bu grubumuz bünyesindeki 80’e yakın şirket ve 50 bin çalışanıyla Türk ekonomisine çok önemli katkılarda bulunuyor. Otomotiv sektöründe de ciddi çalışmaları ve birikimi olan Anadolu Grubunun Türkiye’nin otomobili projesinde yer almasını fevkalade isabetli buluyorum. Tuncay Bey, şöyle bir kalkın da birlikte, alkışlasınlar sizleri. Evet, Ortak Girişim Grubumuzun bu önemli üyesini tebrik ediyorum.

Harf sırasına göre ikinci babayiğidimiz BMC Grubudur. Türkiye’nin en büyük ticari ve askeri araç üreticilerinden BMC de yarım asırlık bir geçmişe sahip. Şirket mülkiyeti 2014 yılında değişen BMC’nin vizonunu da genişleterek savunma sanayi yanında, Türkiye’nin otomobili projesinde yer alma kararını memnuniyetle karşıladım, kendilerini tebrik ediyorum. Evet Ethem Bey, sizi de şöyle yönetim adına orada bir görelim. Bildiğiniz gibi Katar ve Türk ortaklığı olan BMC Grubu da bu katılımda bir babayiğidimiz.

Üçüncü babayiğidimiz ise Kıraça Holdingdir. Bu şirketimiz her ne kadar 20 yıla yakın bir geçmişe sahip görünüyorsa da, İnan Kıraç’ın şahsında aslında yarım asrı aşan bir birikimi ifade ediyor. Türkiye’de özel olarak otomotive odaklanmış az sayıdaki kuruluştan bir olan Kıraça Holding, yenilikçiliğiyle kısa sürede sektörde hak ettiği yeri almıştır. Bu birikiminin Türkiye’nin otomobili projesinde yer almasını çok çok önemli görüyorum, kendilerini tebrik ediyorum. İnan Bey, sizi de şöyle bir görelim, tebrik ediyorum.

Dördüncü babayiğidimiz Türkcell Grubu. Malum yazılım ve yüksek teknolojinin en önemli unsur olduğu böyle bir projede Türkcell gibi dünya çapında başarılara imza atmış bir kuruluşumuzun yer alması, yapılan işin sağlığına, gidilen yolun doğruluğuna işaret ediyor. Ben bu kuruluşumuzu da bu 5’li içerisinde yer alması sebebiyle tebrik ediyorum. Evet, Yönettim Kurulu Başkanı Ahmet Bey’i de tebrik ediyorum.

Ve beşinci diğer babayiğidimiz Zorlu Holding’dir. Kuruluş yılı 1953’e kadar uzanan Zorlu Holding, Denizli’den başladığı sanayicilik serüvenini bugün neredeyse tüm dünyaya yaymış bir başarı hikâyesinin adıdır. Tekstilden elektroniğe, enerjiden madenciliğe kadar geniş bir alanda faaliyet yürüten zorlu Holding’in burada yer alması, sahip olduğu büyük birikimle Türkiye’nin otomobili projesi için önemli bir şanstır; kendilerini tebrik ediyorum. Ahmet Bey, sizi de şöyle bir alkışlayalım.

Evet, böylece 5 babayiğidimizi ilk defa kamuoyuna açıklamış oluyoruz. Tabii projede bir de bu işin özel sektör koordinasyonunu yürütecek olan Türkiye Odalar ve Borsalar Birliği ile kamu tarafındaki koordinasyonundan sorumlu Bilim, Sanayi ve Teknoloji Bakanlığımız var. Kendilerine de özellikle bu süreci yakın takipte tutacakları için şimdiden başarılar diliyorum.

Eğer Türkiye’de böyle bir proje hayata geçirilecekse, bunu yapabilecek birikime, kapasiteye, imkâna, kararlılığa sahip olanlar, evet, sizlersiniz. Ülke ve millet olarak bu büyük hayalimizi gerçekleştirme sorumluluğunu sizlerin sırtına yüklüyoruz. Bu yükün ağır olduğunu biliyorum. Bizler kamu temsilcileri olarak sonuna kadar sizin yanınızda yer alacak, önünüzü açacak, Hükümetimiz sizlerle her an beraber olacak ve başarınız için her türlü çabayı göstereceğiz. Cumhurbaşkanı olarak şahsen ben de bu meseleyi yakından takip edeceğimi bir kez daha ifade etmek istiyorum.

Bu duygularla girişim grubunda yer alan şirketlerimizi bir kez daha tebrik ediyor, kendilerine çalışmalarında başarılar diliyorum, Rabbim yar ve yardımcınız olsun. Atmakta olduğumuz bu tarihi adım ülkemiz, milletimiz ve sizler için hayırlı olsun diyor, hepinize sevgilerini, saygılarımı sunuyorum. Kalın sağlıcakla.

Değerli misafirler

Kültür ve sanat dünyamızın kıymetli temsilcileri,

Hanımefendiler, beyefendiler;

sizleri en kalbi duygularımla, muhabbetle selamlıyorum.

Atatürk Kültür Merkezi Projesi tanıtım toplantısının şehrimiz ve ülkemiz için hayırlara vesile olmasını diliyorum. Bakanlığımızdan Belediyemize ve mimarlarımıza kadar bu projenin ortaya çıkmasında emeği geçen herkesi şahsım, milletim adına tebrik ediyorum.

İnşallah az önce de değerli mimarımızın ifade ettiği gibi, 2019’un ilk çeyreğinde nasip olursa tamamlanıp hizmete girdiğinde Atatürk Kültür Merkezi İstanbul’umuz ve ülkemiz için gerçekten yüz akı, gerçekten sembol bir mekân haline gelecektir.

Sevgili dostlar;

Gerek mimarımız Murat Bey, gerekse diğer arkadaşlarımız; Atatürk Kültür Merkezi’nin yapılışından bugüne kadar geçirdiği süreci çeşitli yönleriyle gerek ikili görüşmelerimizde, gerekse bugün burada ifade ettiler. Sizlerin de gördüğü gibi, Atatürk Kültür Merkezi maalesef talihsiz bir mekândır.

İlk gündeme geldiği 1930’larda başlayan macerası, yaklaşık 40 yıl sonra ancak 1969 yılında fiziki gerçekleşmeyle sonuçlanabilmiştir. Açılışının üzerinden 1 yıl geçtikten sonra ise bu defa yangın felaketi sebebiyle kapılarını tekrar kapatmak zorunda kalmıştır. 1977 yılında yeniden açılışının ardından depreme dayanıksız olduğunun ortaya çıkmasına kadar verdiği hizmetler elbette önemlidir. 2007 yılından itibaren çeşitli vesilelerle farklı kurumlar tarafından yapılan incelemeler, bu binanın artık kullanılamayacağını göstermiştir.

Bilimsel verilere rağmen bu yapının yıkılıp yeniden inşasına karşı yürütülen direnişin, kültür sanat hassasiyetinden değil ideolojik saplantılardan kaynaklandığını gayet iyi biliyoruz. Protestolar, davalar, kampanyalar ve onca kavga-gürültünün ardından sonunda nihayet bilimin, aklın, mantığın yoluna gelinmiştir. Bugün tanıtımı yapılacak projeyle Atatürk Kültür Merkezi’nin yıkılarak yeniden inşa süreci başlamış oluyor. Türkiye 10 yıl önce yapması gereken bir işe ancak bugün başlayabiliyor, bundan dolayı çok üzgünüm. Çünkü çoktan biz AKM’yi bitirmiş ve milletimizin hizmetine sunmuş olacaktık.

Şimdi ben ekranları başında bizi izleyen tüm milletime sesleniyorum; ülkemizin kaybettiği bu 10 yılın hesabını kim verecek? Çünkü bu engellemeyi yapanların sırtlarında yumurta küfesi yok. Kaybettikleri hiçbir şey de yok. Sadece ülkemize kaybettirdikleri var.

Bu zihniyet bizim karşımıza her alanda çıkıyor. Ülkemizde taş üstüne taş koydurmamayı maharet sanan, bunun için sistemin açıklarını, tüm zaaflarını kullanan, hatta dışarıdan da ciddi destek alan adeta kurumsallaşmış bir lobi bulunuyor.

Biz ta İstanbul Büyükşehir Belediye Başkanı olduğum gün bu lobiyi tespit ve teşhir etmiştik. Başbakan olduk, bu lobinin Türkiye’nin her işinde, her yerinde aynı faaliyeti gösterdiğini gördük. Cumhurbaşkanı olduk, Avrupa’dan Amerika’ya kadar dünyanın dört bir yanında yine aynı lobinin uzantılarıyla karşılaştık. AKM’nin yeniden inşasına karşı çıkan zihniyetle Türkiye’nin terör örgütleriyle mücadelesini engellemeye çalışan anlayış aynıdır.

İstanbul’da inşa ettiğimiz yeni havalimanı ve diğer büyük projelerimizi engellemek için uğraşan güçlerle Suriye ve Irak’taki operasyonlarımızı sabote etmeye çalışan eller de aynıdır. Günümüzde küresel ve bölgesel güç mücadeleleri öylesine kural, kaide, ahlak tanımaz bir hale gelmiştir ki bedeli milyonlarca insanın hayatı olan alçakça bir oyun her gün yeniden sahnelenmektedir.

Biz diğer tüm alanlarda olduğu gibi proje tanıtım töreninde birarada bulunduğumuz AKM’nin yeniden inşası konusunda da sabırlı ve kararlı bir duruş sergiledik. Dikleşmedik, ama dik durduk. Ötekiler gibi ahlakı ve hukuku bir kenara bırakmadan, ama hedeflerimizden de taviz vermeden hamdolsun işte bugüne geldik.

Yeniden, ama daha büyük, daha işlevsel, daha modern bir şekilde inşa edilecek yeni Atatürk Kültür Merkezinden en çok yıllardır bu projeyi sabote etmek için uğraşanların yararlanacağını da biliyorum. Fakat onların yanlış yolda gidiyor olmaları bizi doğru işler yapmaktan alıkoyamazdı, alıkoyamaz.

Nitekim benzer görüntülere Marmaray’dan Avrasya Tüneline ve Yavuz Sultan Selim Köprüsünden Osman Gazi Köprüsüne kadar nice projelerde şahit olduk. Biz, ‘kıymetini balık bilmezse Halik bilir’ anlayışıyla hareket ediyoruz, yola böyle devam ediyoruz. Milletimizin yapılanları ve bunları inşa edenleri olduğu gibi, engel olanları da gördüğüne inanıyoruz.

Şimdi AKM’yi inşallah 2019 ilk çeyreğinde, Murat Beyden sözünü aldım, bitireceğiz. Zaten mermerlerine varıncaya kadar her şeyini geldiler sundular, beraberce Bakanımla birlikte şu uygundur, şu uygun değildir vesaire, şimdiden bütün hazırlıklarını yaptık, adım adım bunları ay be ay takip edeceğiz. Çünkü eğer işimize sahip çıkmazsak bunun sonucunu yakalamak da mümkün değildir. Buna sahip çıkacağız, bu bizim için olmazsa olmaz adeta bir süreç. Nasıl ki Harbiye Kongre Merkezini 17 ayda yerin dibine girerek orayı bitirdiysek, inşallah bunu da kısa zamanda bitireceğiz.

Biz artık bu süreçlerde eserleri inşa etmeye alışmış bir iktidarız, inşallah burayı da bitireceğiz. Şimdi gördüğünüz, Taksim Meydanı’nda inşallah araçları da görmeyeceğiz. Gümüşsuyu’ndan gelen araçlar oradan yerin altından Mete Caddesi’nden Taşkışla’ya doğru devam edecek. Dolayısıyla Atatürk Kültür Merkezi’nin önünde bir araç trafiğini görmeyeceksiniz. Aynı şekilde Marmara Oteli’nin önünde de bir araç trafiği görmeyeceksiniz, orada da yine yerin altına almak suretiyle tamamen yayalaştırılmış bir Taksim Meydanını göreceksiniz. Dolayısıyla Taksim Meydanı’nın bu yayalaştırma süreci yeni peyzaj düzenlemeleriyle birlikte meydana farklılık kazandıracak, farklı bir zenginlik getirecek.

Az önce dev ekranda malum bayrağımızın o ekrana yayılışını gördünüz, inşallah şimdi 2500 kişi içeride programları izleyecek; ama bunun dışında da dışarıda dev ekrandan inşallah halkımız meydanda gelecek icabında çimlerin üzerinde veyahut da oradaki banklar üzerinde oturarak veya ayakta ekrandan orayı izleme imkânını bulacak.

Dünyada gelişmiş ülkeler meydanlarıyla anılır, hepsinin kendilerine has dev meydanları vardır. Bizim maalesef bu tür meydanlarımız hep yok edildi, yok oldu. İnşallah Taksim yeniden o özelliğine kavuşacak. Ve bu trafiğin tamamen yeraltına alınmasıyla Taksim Meydanı inşallah ortaya çıkacak. Ve bunun yanında yeni bazı adımları inşallah Ankara’mızda da atacağız, orada da yine bu tür meydanlarımıza kavuşacağız ve bunlar tabi çevre düzenlemeleriyle, peyzajlarıyla da aynı zamanda örnek hale gelecektir, bunu kısa zamanda gerçekleştireceğiz.

Tabi ki proje üretemeyenlerin, icraat ortaya koyamayanların, bu konuda topluma güven veremeyenlerin milleti hedef alan, millete hakaret eden tavırları ise içinde bulundukları çaresizliğin ifadesidir. Halbuki çalışsalar, terleseler, dirsek çürütseler, ufuklarını genişletseler, kendi küçük dünyalarından kafalarını kaldırıp gerçek Türkiye’yi, milletimizin ulaştığı seviyeyi görseler tüm sorunlar çözülecek. Bunun yerine, ‘sen-ben, bizim oğlan’ mantığıyla hareket ederek, ‘küçük olsun benim olsun’ kolaycılığına kaçtıkları sürece milletimiz onları yedek kulübesinde tutmayı sürdürecektir.

Değerli arkadaşlar;

Ülkemizde bir kesim eskiden beri belirli alanları kendi tekelinde görmekte, kimseyi buralara yaklaştırmamaya çalışmaktadır. Kültür-sanat da bu alanların başında geliyor.

Şu acı gerçeği hep birlikte tespit etmek durumundayız: Cumhuriyetin kuruluşundan sonra Osmanlı döneminde 3 tarzlı siyasetten muasırlaşma yolu konusunda kati bir tercih ortaya konmuştur. Ancak, sorun bu tercihin altının doldurulamamış olmasıdır.

Türkiye taklit seviyesinin bile gerisinde bir kültür üretimine mahkûm edilmiştir. Sonuçta karşımızda, bir yandan kendi tarihine sırtını dönmüş, diğer yandan ise benimsediğini iddia ettiği Batı dünyasında esamisi okunmayan bir ülke manzarası bulduk.

Ağızlarını her açtıklarında muasırlıktan, Batılılıktan, Avrupalılıktan, modernlikten, çağdaşlıktan söz edenlere soralım bakalım, dünya çapında hangi eserleri ortaya koyabilmişler. Örneğin dünya çapında bir opera sanatçısı, bir pop sanatçısı, bir aktör, bir gitarist yetiştirebilmişler mi? Nasıl dünya çapında kabul gören bir otomobil, bir uçak, bir bilgisayar, bir telefon, bir işletim sistemi ortaya çıkartamamışsak, kültür ve sanat alanında da aynı başarısızlığı ne yazık ki yaşadık.

Çünkü bu bir ortam meseledir, bu bir iklim meselesidir, bu bir zihniyet meselesidir. İklim çorak olunca bir taraf kavurulurken, diğer taraf yeşermiyor. Aslında hedef doğruydu, ama yöntemler yanlış olunca neticeye ulaşılamadı. Bugün biz de Cumhuriyetimizin kuruluş yıllarında ortaya konmuş olan muasır medeniyet seviyesinin üzerine çıkma hedefini isabetli buluyor ve ona sahip çıkıyoruz. Sadece bu hedefe ulaşmak için daha farklı yöntemler kullanıyoruz.

Geçtiğimiz 15 yılda Türkiye’yi 3 kat büyütmüş olmamız, Cumhuriyet tarihinin en büyük, en iddialı, en başarılı çağdaşlaşma ve modernleşme hamlesidir. Atatürk Kültür Merkezi’nin yerine inşa edeceğimiz yeni eser de işte bu anlayışın bir yansıması olacaktır. Projenin ilk AKM’nin tasarımcısı olan merhum Hayati Tabanlıoğlu’nun oğlu Murat Tabanlıoğlu tarafından yapılacak olması, hem hedefin aynı olduğunun, hem de tarihe sırt dönülmeden tam tersine tarihten güç alınarak geleceğe doğru yüründüğünün ifadesidir. Diğer alanlarda da sadece geçtiğimiz yarım asra, bir asra değil, coğrafyamızdaki bin yıllık birikimimizin tamamına sahip çıkan bir anlayışla çalışmalarımızı sürdürmekte kararlıyız.

Tabi binanın kendisi kadar burada ortaya konacak kültür-sanat faaliyetlerinin zenginliği de önemli. Az önce Murat Beyin şu tespitine katılıyorum: Yani burada belli bir elitin gelip programları izlediği yer olmayacak, Sayın Bakan da bunu tespit ettiler; burada tüm halkımızın, milletin gelip bu programları izlediği bir yer olacak. Eğer mazruf vasatsa, zarf istediği kadar şatafatlı olsun oradan bir şey çıkmaz. İkisi birbirini tamamlayacak ki dünya çapında isimler yetiştirebilelim, eserler ortaya koyabilelim. İnşallah yeni proje böyle bir misyon üstlenecektir.

Değerli dostlar;

Türk milleti olarak bizim kültür-sanat kaynaklarımız belki de başka hiçbir millete nasip olmayacak derecede geniştir, zengindir, mümbittir. Doğuya doğru gidin, Kafkasya kültürü, Orta Asya kültürü, bunlar bizim kültürümüzdür. Batıya doğru gidin, Balkan kültürü, Doğu Avrupa kültürü bizim kültürümüzdür. Kuzeye gidin Kırım kültürü, Kazan kültürü bizim kültürümüzdür. Güneye doğru gidin Mezopotamya kültürü, hatta Güney Asya’ya kadar uzanan geniş bir coğrafyada ecdadımızın ayak izlerini sürebileceğiniz kültürlerin hepsi de aslında bizim kültürümüzdür. Anadolu zaten başlı başına bir kültür vahası, bir kültür membaıdır.

Sorun, aslında bizim sahip olduğumuz bu kıymetli hazinenin yeteri kadar farkında olmayışımızdır. Bununla birlikte şu gerçeğin de elbette farkındayız, geçtiğimiz yüzyıldan beri hakim kültür haline geline Batı medeniyetinin yol açtığı sorunlar sadece bize mahsus değildir. Dünyanın hemen her yerinde benzer sancılara, benzer tartışmalara rastlıyoruz. Açıkçası bugün artık devasa bir tüketim canavarı gibi önüne gelen her şeyi yutan Batı kültürü denilen olgunun kesin bir tarifini yapmak da çok mümkün görünmüyor.

Amerikalı bir sosyal antropolog, ortalama bir Amerikan vatandaşının günlük hayatındaki kültürel unsurların aslını şu şekilde anlatıyor: “Sabah uyanan bir Amerikalının altındaki karyola Yakın Doğu’da icat edilmiş, Kuzey Avrupa’da uğradığı değişikliklerle bu hale gelmiştir. Üzerindeki yorganın hammaddesi pamuksa Hindistan, ketense Yakın Doğu, ipekse Çin menşeilidir. Ayağına giydiği makosen terlik, Kızılderililerin icadıdır. Giydiği elbiselerin aslı Asya bozkırlarında yaşayan göçebelerin kullandığı deri kıyafetlerdir. Ayakkabısı eski Mısır, kravatı Hırvat, şemsiyesi Güney Asya mahreçlidir. Başına geçirdiği şapka, Asya stepleri, cüzdanındaki bozuk para Lidya, yani Anadolu, yemeğini koyduğu tabak Çin, eline aldığı bıçak Hindistan, çatal İtalya kaynaklıdır. Sofrasındaki yemeklerin her biri başka bir coğrafyaya aittir. Okuduğu gazete, Almanya’da icat edilen bir yöntemle Çin’de geliştirilmiş bir maddenin üzerine, Sami uygarlığının icat ettiği işaretler ortaya çıkmıştır. İşte bu kişi, gazetesinde söz konusu coğrafyalardaki karışıklıklara ilişkin haberleri okuduğunda yüzde 100 Amerikalı oluşu sebebiyle şükredecektir.” Evet, Batı medeniyeti işte böylesine kadim bir birikimin üzerine kendi kültür kodlarını inşa ederek bugünkü gücüne ulaşmıştır.

Değerli arkadaşlarım;

Son iki asrımıza damgasını vuran arayışların, hayal kırıklıklarının, kavgaların ve bunların gölgesinde canlılığını daima sürdüren ümitlerimizin merkezinde hep bu tartışma yatmıştır. Mesela rahmetli Mehmet Akif Ersoy, Batının ilmini, tekniğini, iş disiplinini tasvip ederken, onun ahlakını, mücadele yöntemlerini, insani tarafını tek dişi kalmış canavara benzetmektedir. Her ne kadar kendileriyle ilgili farklı değerlendirmeler yapılıyor olsa da, aslında Reşit Paşa’dan Enver Paşa’ya, Namık Kemal’den Mehmet Akif’e kadar dönemin tüm devlet ve fikir insanları, ülkenin ve milletin selameti için hep en iyisini aradılar.

Unutmamalıyız ki o dönemde ülkemizin başına gelen felaketleri biz kitaplardan okuyoruz, ama bu kişiler bizzat yaşamışlardır. Tıpkı bugün bizim terör örgütleriyle, bölgemizdeki envaı çeşit kumpasla mücadele ettiğimiz gibi onlar da devletin başına gelen felaketlere karşı kendilerince hep çareler aralamışlardır. Sonuçta tarih bizi yeni bir devlete kavuştururken, bu devleti kuran kadro vasıtasıyla yeni bir kültür ve medeniyet tercihiyle de yüz-yüze getirmiştir.

Cumhuriyet’imizin 94 yılını geride bırakarak başarılı olduğunu iftiharla söylerken maalesef kültür konusunda aynı duyguları ifade edemiyoruz. Bugün şöyle geriye dönüp baktığımızda Avrupa’nın hukuk sistemini, sosyal hayatını, kültür ürünlerini aynen alıp kullanmanın bizi arzu ettiğimiz hedeflere ulaştıramadığını görüyoruz. Çünkü biz muasır medeniyet anlamında Batılı olmakla, şeklen Avrupalı olmayı maalesef birbirine karıştırdık.

‘Muasır medeniyet seviyesinin üzerine çıkmak’ küresel bir iddia sahibi olmak demekken, kültürel taklitçiliğin asırlarca sizi kendisine rakip, hatta düşman görmüş bir dünyaya teslimiyet demek olduğunu ne yazık ki göremedik. Biz teslimiyeti reddediyor, Türkiye’yi her alanda küresel düzeyde söz ve iddia sahibi bir ülke haline getirmenin mücadelesini veriyoruz. Siyasetteki en büyük farkımızın da bu olduğuna inanıyorum. Türkiye’nin son 15 yılında bu doğrultuda yaptığımız hizmetleri önümüzdeki dönemde yeni ve çok daha büyük eserlerle taçlandırmak istiyoruz.

Bugün projesinin tanıtım toplantısını yaptığımız Atatürk Kültür Merkezi’nin yeni dönemin sembol eserlerinden biri olacağına inanıyorum ve Taksim Meydanı inşallah çok daha farklı hale geliyor, çok daha zenginleşiyor. Atatürk Kültür Merkezi sadece 2500 kişilik salonunda yapılan veya yapılacak toplantılarla anılmayacak. Tüm içerideki etkinliklere imkân hazırlayacak, gerek tiyatro noktasında, gerek kitap teşhir alanlarıyla, ben tabii cafe demeyeceğim, oralardaki dinlenme noktasında adeta kıraathaneleriyle inşallah çok daha farklı bir zenginliğe sahip olacağız.

En üst katındaki Boğaza nazır lokantası, herhalde İstanbul’da inşallah benzeri olmayacak. Ama tabii oradaki takdim çok çok önemli… İnşallah Türk mutfağının oradaki takdimi, inşallah bir çekim alanını orada ayrıca oluşturacak. Yani sadece belli günlerde, belli saatlerde akşamları değil her an hareket halinde olan bir mekân olarak tüm dünyaya hizmet verecek.

Ben bu duygularla bir kez daha bu projenin ortaya çıkmasında emeği geçenleri tebrik ediyorum. Gerek daha önceki Kültür Bakanımız Nabi Avcı Hocamızı, gerek Numan Kurtulmuş kardeşimizi, gerekse diğer mimar kardeşlerimizi, özellikle de tabii Murat Beyi ve kardeşlerini bu noktada kutluyorum, tebrik ediyorum. Sizleri sevgiyle, saygıyla selamlarken bir kez daha hep birlikte projemizi şöyle ekranda izleyelim diyorum. Teşekkür ediyorum.

Değerli misafirler,

Çevre ve Şehircilik Bakanlığımızın kıymetli mensupları,

Hanımefendiler, beyefendiler;

Sizleri en kalbi duygularımla, muhabbetle, saygıyla selamlıyorum. Cumhurbaşkanlığı Külliyesi’ne, milletine evine, bu gazi mekâna hoş geldiniz.

Sözlerimin hemen başında bu salonda bulunanlarla beraber tüm kardeşlerimin 8 Kasım Dünya Şehircilik Gününü tebrik ediyorum. Çevre ve Şehircilik Bakanlığımız tarafından şehircilikte yeni vizyon temasıyla toplanan Şehircilik Şûrası Genel Kurulunun ülkemiz, milletimiz, özellikle de şehirlerimiz için hayırlı olmasını diliyorum.

27 Ocak’ta yine bu salonda şûra çalışmalarının açılışını yapmış, alınacak kararların sadece bugünümüz için değil, geleceğimiz için de çok önemli olduğunun altını çizmiştik. Aradan geçen süre zarfında yaklaşık 100 farklı kurum ve kuruluştan, alanında uzman 133 kişi 4 ayrı komisyon halinde çalıştılar. Komisyonlar, ‘şehirlerimizde kimlik’, ‘kentsel dönüşüm’, ‘şehirleşme’, ‘göç ve uyum’, ‘şehirleşmenin yeni vizyonunda yerel yönetimlerin rolü’ başlıkları altında ve çok geniş bir yelpazede yoğun mesai harcadılar. Sonuçta ortaya bugün ve yarın üzerinde nihai tartışmaların yapılacağı birbirinden kıymetli raporlar çıktı. Teklifleri, tespitleri ve tenkitleriyle komisyon çalışmalarına katkı veren tüm hocalarımıza, sektör temsilcilerimize, bürokratlarımıza şahsım, milletim adına teşekkür ediyorum.

Gerek şûra sırasında alınacak kararlar, gerekse sonuç bildirgesi, Bakanlık mensupları, şehircilik alanında faaliyet gösteren tüm kurum ve kuruluşlar için bir başvuru kaynağı olacaktır. İnşallah emeklerinin boşa gitmeyeceğine, tam tersine bu çalışmaların geleceğin şehirlerinin inşasında adeta bir pusula vazifesi göreceğine inanıyorum.

Kıymetli dostlar;

Hayatın hızla aktığı, mesafelerin, sınırların anlamının değiştiği, ilişkilerin karmaşık hale geldiği böyle bir dönemde yaşıyoruz. Bu yeni dönem yol açtığı sıkıntılar yanında, ulaşımdan iletişime, altyapıdan inşaat teknolojisine kadar pek çok farklı alanda bize büyük imkanlar sunuyor. Mesela daha önce aylar sürecek yolculukları birkaç saat içerisinde artık gerçekleştirebiliyoruz, dünyanın en ücra köşesindeki bir hadiseden saniyeler içerisinde haberdar olabiliyoruz. Yapı teknolojilerindeki yeniliklerle beraber yüzlerce metrelik, yüzlerce katlı binaları kısa sürede tasarlayabiliyor ve birkaç sene içerisinde inşa edebiliyoruz.

Bizden önceki nesillerin yaşanılmaz bulduğu nice bölgeler şu an milyonlarca insanın hayatını sürdürdüğü büyük metropollere dönüşmüş durumda. Modern dönemle birlikte gelişmeye başlayan makine, çelik ve beton teknolojisi, insanın eline dünyayı adeta inşa etme, değiştirme, arzu ve isteklerine göre biçimlendirme noktasında tahayyül edilemeyecek bir güç veriyor.

İnsanoğlu bu gücün verdiği şımarıklıkla belki de tarihte ilk defa kendisini yaşadığı çevrenin yegâne hâkimi olarak görmeye başladı. Diğer varlıklara ve canlılara saygı anlayışı, paylaşma kültürü, yerini tahakküme bıraktı. Modern insanın yaşadığı bu güç, adeta bir güç zehirlenmesine dönüştü. Maalesef beraberinde de yabancılaşmayı getirdi. Böyle olunca da insan sadece kendine değil, ailesinden çevresine, içinde yaşadığı toplumdan dünyadaki diğer varlıklara kadar herkese ve her şeye yabancılaştı. Bugün modern bireyin gözünde kendi dışındaki tüm varlıklar hilkatte, yani yaratılışta ortakları değil, sınırsız güç mücadelesinde kontrol altına alınması gereken rakipleridir. Tarihte insanının heva ve heveslerinin bu derece kutsandığı bir başka dönem vaki değildir.

Dostlar;

Şu an dünyanın kronik sorunları haline gelen hiçbir meseleyi bu anlayışın dışında değerlendiremeyiz. Çarpık kentleşme, çevre kirliliği, sosyal burhanlar, yıkıcı rekabet, hatta terör olayları ve savaşlar, modern insanın tasavvurunda meydana gelen bu köklü değişikliğin birer tezahüründen başka bir şey değildir. Şüphesiz bu zihinsel yozlaşmanın menfi etkilerini en çok hissettiğimiz alanların başında şehircilik uygulamaları geliyor.

Belediye Başkanlığı yapmış bir dostunuz, bir kardeşiniz olarak da, şurada önümde bir tespit var, o da İstanbul’un şehirleşme tarihiyle alakalı İtalyan bir mimarın, 4. yüzyıl ve 6. yüzyılda İstanbul’a bakışını görüyorum. O zaman bakıyorsunuz ki, kaçak yapılaşmaya veya gecekondu gibi noktasal bazı durumları burada görüyorsunuz. Fakat süre geçtikçe, 94’te İstanbul’a Büyükşehir Belediye Başkanı olduğumda, çok ilginçtir, göreve geldiğimde ne yazık ki İstanbul’daki gecekondu sayısı 640 bindi, İstanbul’un nüfusu da o zaman 8 milyondu. Görevi bıraktığımda İstanbul’da gecekondu sayısı 110 bine düşmüştü. Tabii bunların içerisinde kaçak yapılaşma da ayrıca var. Ve bütün bunlarla beraber, o günden bugüne ne yazık ki gerek gecekondulaşma, gerek kaçak yapılaşma devam ediyor.

Bu tabi bir şehrin, az önce Sinan’ı dinledik, şehrin mimaride ruhunu okumanın, gönülle ilişkili olduğunu okuduk. Bu işin bir zihinsel yanının olduğu, gönülle ilişkisinin nasıl kurulduğu okuduk. Çünkü şehirleri inşa ederken onlara kendi ruhumuzdan da üfleriz, üflememiz gerekir. Hacı Bayram-ı Veli Hazretleri bakınız ne diyor: ‘Nagihan ol şehre vardım, onu yapılır gördüm. Ben dahi bile yapıldım, taş ve toprak arasında.’ Bu imar, bu kadar önem arz ediyor. Evet, insan inşa ettiği şehirlerde kendini de ortaya koyar, kendini de gösterir.

Şehirler bu açıdan kurucularının, sakinlerinin, üzerinde daha önce yaşayanların adeta aynası gibidir. Hayata nasıl bakıyorsak, dünyayı nasıl idrak ediyorsak, yaşadığımız şehirlere de öyle şekil veririz. Bu sebeple, ecdadımız çok güzel bir ifadeyle, “şerefü'l mekân bi'l mekîn”, yani ‘bir şehri aziz kılan o şehrin sakinleridir, yaşayanlarıdır’ derlerdi. Tasavvurumuz nasılsa, inşa ettiğimiz şehirlerin mimarisi de öyledir.

Yahya Kemal’in tespitleriyle ifade edecek olursak; “Ecdat bir yere yerleşeceği zaman önce mescidini yapar, onun yanına hamamını kondurur, yakınında da mezarlığını seçerdi. Solmadığı ve yekpare olduğu için tevhidin temsilcisi olarak gördüğü selvilerini diker, sonra bunların etrafına evlerini inşa ederdi ve böylece toprak imana gelirdi.” diyor.

Şimdi dikkat edin, yeşillik arıyorsanız nerede bulursunuz? Mezarlıkların olduğu yerde bulursunuz, bunun dışında maalesef, bu tür sıkıntıları yaşıyoruz. Selvi, endamlı selvi nerede? Mezarlıklarda. İstanbul’da selviyi bulacaksan Karacaahmet Mezarlığında bulursun, onun dışında bulamazsınız, bu hale geldik. Bizim kültürümüzde işte şehirler böyle kurulurdu. Şehirlerin sultanı olan ve bir semtini sevmenin dahi ömre bedel olduğu İstanbul da böyle bir şehirdir.

‘Şehirlerin anası’ Kahire de böyle bir şehirdi, Buhara, Semerkant, Tebriz, Kudüs, Medine, Bağdat, Şam, Kurtuba hülasaten medeniyetimizin tüm şehirleri, insanı, fıtratı, aşkın olanı merkeze alan mekanları ifade ediyordu. Merhum Tanpınar bu tasavvuru, ‘cetlerimiz inşa etmiyorlar, ibadet ediyorlardı’ diyerek tanımlıyor. Şehir kurmak için işte böyle bir vecd, böyle bir gönül bağı gerekir.

İnsanın var oluş gayesini unutarak dünya üzerinde mutlak bir hakimiyet kurmayı hedefleyen mevcut paradigma, önce böyle bir inceliğe saldırdı. Şimdi önümde cami, mescit, onun önünde de dikkat edin kuşların evi var. Acaba şu anda artık bu kuşlara ev yapmayı düşünen var mı, böyle bir anlayış kaldı mı? Bu hassasiyet çok önemli. Ve o kuşlar nerede barınacağını, nerede yiyeceğini, nerede içeceğini gayet iyi biliyordu. Bugünkü şehirlerimiz maalesef insan fıtratını değil, bireysel hırsları merkeze alan bir bakış açısıyla inşa ediliyor.

İnsan fıtratıyla mütenasip olmayan her yer, zamanla insanın zindanı haline dönüşüyor. Bu sebeple günümüz şehirleri insana huzur vermiyor. Az önce güzel kızımız ifade etti, beton beton beton, orada ruh yok, orada huzur yok. Bu huzuru yeniden bulmak için biz yöneticiler başta olmak üzere tüm belediyelere çok ciddi işler düşüyor. Şimdi salonumuzda mimarlarımız, mühendislerimiz var, onların mimarı olan hocalarımız da var; inşallah atılacak adımlarda, hazırlanacak projelerde ve bu projelerin içine sığdırılacağı planlarda bunlar ihmal edilmezse, inanıyorum ki şehirlerimiz çok daha farklı, güzel olacaktır.

İnsan, bizzat kendi elinin ürünü olan şehirlerde dünyasını karartan bir ruh haliyle oradan oraya savrulup duruyor. Önce ihtişama, onca şatafata rağmen dünyadaki metropollerin insanı ürkütmesinin, mutsuz etmesinin, adeta bir değirmen gibi öğütmesinin sebebi budur. Bazen böyle sohbet edersiniz, hemen söylenen şudur: ‘Efendim, Amerika’nın Manhattan’ı var.’ Tamam da, Manhattan’ın nesi var? Ruh yok ruh, o Manhattan’da ruh yok. Girdiğiniz zaman, yazın o aydınlık günlerinde bile oraya girdiğinizde bir karanlık dünyaya girersiniz, aydınlık yok. Halbuki güneşten nasibini almak önemli değil mi? Ama orada onu bulamazsınız, tamamen karanlık bir dünyayı orada görürsünüz. Onun için de paralı olanı zaten Manhattan’da yaşamaz, onlar daha çok New York’un kenarlarında yaşamayı tercih ederler.

Değerli kardeşlerim;

Sorunların kaynağını doğru tespit etmek, çözümün ilk adımıdır. Şu anda bizlerin şehircilik noktasında yüz yüze kaldığı meseleler, ülkemizle birlikte dünyanın pek çok yerinde çeşitli derecelerde yaşanıyor. Her şeye rağmen, Allah’a hamdolsun, bizim birçok açıdan iyi bir konumda olduğumuzu söyleyebiliriz. Her şeyden önce, üzerinde oturduğumuz binlerce yıllık tarihi birikim, tüm hoyratlığımıza, tüm ihmalkarlığımıza rağmen hala canlıdır, hala mümbittir.

Şehircilik konusunda asırlara sari bir müktesebata ve geleneğe sahibiz. Şairlere ilham olmuş, masallara mekan olmuş şehirlerimiz var. Her biri adeta bir açık hava müzesini andıran kadim şehirlerimiz, son bir asırdır yaşadığı aşırı göçe, işgale rağmen ayakta kalmayı sürdürüyor.

Özellikle son 15 yılda, ülkemizdeki 81 vilayetin birikmiş sorunlarının çözümü noktasında gerçekten tarihi nitelikli adımlar attık. 1950’lerden itibaren başlayan, özellikle 1970 ve 1980’lerde zirveye çıkan düzensiz göç, çarpık kentleşme, gecekondulaşma, Hazine arazilerinin işgali gibi sorunları önemli oranda ortadan kaldırdık. Ülke genelinde artan araç sayısına rağmen, trafik sorununu büyük ölçüde azalttık. Tüm kurumlarımızla birlikte asırlık ihmalleri gidermenin, kronikleşen meselelere çözüm bulmanın mücadelesini vermeyi sürdürüyoruz. Ancak, böylesine köklü sorunların kısa sürede çözümü kolay olmuyor.

Hatırlayınız, İstanbul Belediyesini devraldığımızda şehrin gündeminde patlayan çöplükler, akmayan sular, kokudan yanına yaklaşılamayan Haliç ve getirilemeyen daha nice hizmetler vardı. Türkiye’nin pek çok yerinde olduğu gibi, İstanbul ve Ankara’da şairin ifadesiyle, ‘üzerine usul usul karbonmonoksit yağan’, kışın nefes dahi alınamayan bir şehir durumundaydı. Metronun, tünellerin, alt-üst geçitlerin, çevre yollarının kuru bir hayal olduğu şehirlerimizden isyan sesleri yükseliyordu. Hamdolsun şehirleşme hızındaki büyük artışa rağmen geçtiğimiz 15 yılda tüm bu sıkıntıları büyük ölçüde hal yoluna koyduk.

Şehirlerimizin dönüşümünde, işte gecekondu, kaçak yapı vesaire, bu dönüşümü sağlarken TOKİ’nin öncülüğünde ortaya çıkan konutu, okulu, ibadethanesi, ticaret merkezi, çevre düzeni ve tüm altyapısıyla kendi kendine yeterli yerleşim birimlerin çok önemli katkısı olmuştur.

Sadece bugün Ankara, İstanbul, bütün bu bölgelerde ve ülke genelinde hamdolsun, bakın milyonlarca demiyorum, milyarlarca fidan ve ağaç dikimini gerçekleştirdik, bunları hal yoluna koyduk, daha da iyi olacak. Bunları kontrollü bir şekilde sürdürüyoruz. Bugüne kadar TOKİ vasıtasıyla 805 bin konutu tamamlayarak hak sahiplerine teslim ettik. Bu rakamın 355 binini dar ve orta gelir grubuna yönelik olarak ürettiğimiz ve çok uygun şartlarda kendilerine verdiğimiz konutlar oluşturuyor.

Buna rağmen zaman zaman tabii TOKİ’yi eleştirenlere rastlıyoruz. Neymiş? TOKİ projeleriyle mahalle kültürü yok oluyormuş, yeşil alanlar katlediliyormuş, binalar çok yüksekmiş; şikayetçi olduğum yönler benim de var, o ayrı. İnanın bunları söyleyenlerin de tabii milletten de haberi yok. Derdimiz nedir TOKİ’yle? TOKİ bir şeyi başarıyor, nedir o? Gecekondulaşmayı ortadan kaldırarak onların olduğu bölgelerdeki kentsel dönüşüm-değişimi gerçekleştiriyor. Ve insanca yaşamanın erdemine hazırlayalım istiyoruz.

Kendileri 30-40 katlık rezidansta oturup kapı komşularının adını dahi bilmeyenlerin mahalle kültüründen bahsetmeleri kadar boş bir iş olabilir mi? Ömürlerinde bir kez olsun kışın ısınmak için soba yakmamış, her yağmurda çatısı akmamış olanların gecekondu hayatının erdeminden bahsetmeleri riyakârlıktan başka bir şey değildir. Hayatlarında bir tek ağaç dikmediği, bir tek ağaç sulamadığı halde dünyanın en çevreci insanı geçinenleri artık dikkate almıyorum ve almayacağız.

Türkiye’de dünün ihtiyacı, kısa sürede büyük miktarda konut üretip milletin talebine cevap vermekti; işte TOKİ bunu yaptı. Ve özellikle de mahalle projesi teklifi yapanlara ben hak veriyorum, teklif doğrudur ve TOKİ’nin de, Emlak Gayrimenkul’un da bu istikamette çalışmalar geliştirdiğini de biliyorum. Bugünkü ihtiyacımız da neyse hiç şüphesiz TOKİ ona yönelecektir. Türkiye’nin 80 milyon kendi vatandaşı, sayıları 4 milyonu bulan çeşitli statülerdeki misafirleri, 6 milyon civarındaki yurtdışı insan gücüyle nasıl büyük bir ülke olduğunu göremeyenlerin ufuksuzluğundan da bıktık usandık.

Esasen bunlar kendilerine taş üstüne taş koydurmamayı hayat felsefesi olarak belirlemiş bir çetedir. Yol yaparsınız, baraj yaparsınız, köprü yaparsınız, metro yaparsınız, karşınızda hep bu çeteyi bulursunuz. İstanbul’da AKM’nin projesini takdim edersiniz, ertesi gün Mimar Mühendisler Odası hemen bununla ilgili de müracaatta bulunur. Ne yaptınız siz bugüne kadar, onu söyleyin. Nereye müracaat ederseniz edin, biliniz ki inşallah 2019 İstanbul Atatürk Kültür Merkezi’nin o dev opera binasının bittiği yıl olacaktır; istediğiniz kadar çırpının, istediğiniz kadar yatın, ne yaparsanız yapın. Böyle yapa yapa 10 yılımızı yediniz, artık daha size tahammül yok. Bedeli neyse biz bunu yapacağız.

Sırça köşklerinden bize ahkâm kesenlerin asıl derdi; büyükşehirlerin, özellikle de kurtarılmış bölge olarak gördükleri belli muhitlerin sadece kendilerine ait olmaktan çıkmasıdır. Lafa gelince halkçılığı kimseye bırakmayanlar, milletle aynı yollarda yürümeyi, aynı meydanlarda oturmayı, aynı meydanları paylaşmayı içlerine sindiremiyorlar.

Bakınız, şu gördüğünüz binadan başka Türkiye’nin bir başka opera binası yoktur, bu da yarı opera binasıdır. Acaba niye yapılmadı, niye yapmadınız? İşte biz burayı yaptık. Külliyeyi yaptık, ona saldırdılar. Yok kaçak dediler, yok şu dediler, yok bu dediler, Danıştay’ına varıncaya kadar hepsi kararlarını verdi, yine... ‘Oraya gitmeyeceğiz’ dediler, ondan sonra da geldiler. Niye geldiniz? Hoş geldiniz. Buralar benim şahsım için yapılan yerler değil ki, buralar milletin evi, biz bugün varız, yarın yokuz. Ama bizim bu kubbede hoş bir seda bırakmamız lazım. Bizim bu ülkede ‘bir zamanlar filancalar geldi gitti, gerçekten güzel eserler bıraktılar’; bunu dedirtmemiz önemli.

Şimdi farklı ülkelerden devlet başkanları buraya geldiğinde, işte onları biz burada karşıladığımızda göğsümüzü gere gere karşılıyoruz. Başbakanlığımda Başbakanlık ile Yargıtay arasında caddede karşılama töreni yapıyorduk. Türk milleti bunu kendine yakıştırabilir miydi? Bunları yaptık. Şimdi ondan kurtulduk hamdolsun, işte Cumhurbaşkanı karşılamalarını burada yapıyor, Başbakan Çankaya’da karşılamalarını yapıyor. Ve göğsümüzü gere gere bu tür törenlerimizi yapıyoruz.

Ama dünyayı tanımayanlar, dünyayı bilmeyenler, nerede ne var bunu görmeyenler, anlamayanlar, ne yazık ki hep olaylara böyle dar pencereden baktılar. Artık o devran geride kaldı. Hiç kusura bakmasınlar, biz onlara değil milletimize hizmetle mükellefiz. Bizim milletimize sözümüz var; ülkemizi muasır medeniyet seviyesinin üzerine çıkartacağız. Bu yolda bize verecek katkısı olan herkese yüreğimiz de, kollarımız da açıktır. Bize takoz olmaya çalışanları ise, 15 yıldır yaptığımız gibi kendi sığ dünyalarında bırakır yolumuza devam ederiz.

Değerli arkadaşlar;

Yusuf Has Hacib, Kutadgu Bilig’de: “Kötüye katılma, selametle yürü. Daima doğru ve dürüst ol. Küheylan gibi meydanda cevelan et” diyor. Kendilerinden başka herkese husumeti maharet sayan bu zihniyetteki insanlara harcayacak tek bir saniyemiz dahi yoktur. Bunları kendi küçük, dar ve sığ dünyalarında bırakacak, milletimize en iyi şekilde hizmet etmenin mücadelesini vereceğiz. Çünkü biz Sultan Fatih’in ifadesiyle, “Hüner, bir şehri bünyad etmektir; reâyâ kalbin âbâd etmektir” inancıyla milletimizin gönlünü kazanmak için çalışıyoruz.

Bir siyasetçinin görevi hizmettir, projedir, kalıcı eserler üretmektir. Bir devletin vazifesi de, vatandaşlarının birkaç adım önünde giderek onların ihtiyaçlarına uzun vadeli çözümler geliştirmektir.

Ülkemizde devlet yönetimi maalesef uzun yıllar boyunca toplumun ve hayatın gerisinde kalmıştır. Bakınız 1950 yılında şehirlerimizde yaşayan nüfus yüzde 25 iken, bu oran 1980 yılında yüzde 44’e, 2000 yılında yüzde 65’e ve geçen yıl da yüzde 88’e ulaştı. Dünyada şehirlerde yaşayan nüfus ortalaması yüzde 54’tür. Aynı şekilde 1950 yılında nüfusu 500 binden fazla olan şehir sayımız sadece 2’yken, bugün bu sayı 40’ı aştı. Şehirlerimizin önümüzdeki dönemde daha da kalabalık hale geleceğini tahmin etmek için allame olmaya gerek yok.

Eski yönetim mantığı içinde bu değişimi kontrol etme ve yönlendirme şansımız yoktur. Mevcut politikalarımız ve araçlarımızla buraya geldik, önümüzdeki dönem için yeni politikalar ve araçlara ihtiyacımız olduğunu gayet iyi biliyoruz.

Her alanda olduğu gibi, şehircilikte de nicelik odaklı değil, nitelik odaklı bir anlayışı hakim kılmamız gerekiyor. İnsanı merkeze almadan, fıtratı odak noktası yapmadan şehircilikte arzu ettiğimiz yere varamayız.

Ecdadımız, ‘vaz-ı cedid değil, keşf-i kadim lazım’ derlerdi. Biz de modern mimarinin imkanlarıyla kadim ve kalıcı olanı sentezlemek için ne yapacağız? Çalışacağız. Bir tarafı inkar, yeni inşa olmaz, hepsini miks edeceğiz, mezcedeceğiz, bu şekilde geleceğimizi inşa edeceğiz. Son iki asrımıza damgasını vuran o taklitçi zihniyeti artık bir kenara bırakmalıyız. Bugün yüzleştiğimiz meselelerin çözüm için önce zihniyet dönüşümünü gerçekleştirmeye ihtiyacımız var.

Biraz önce Sayın Bakanımızın ayrıntılarıyla dile getirdiği yeni şehircilik vizyonu esaslarının bu bakımdan son derece kıymetli olduğunu inanıyorum. Merkezine insanı koyan, yeryüzünün dengesine müdahale etmeyen, şehirlerimizi korumanın yanında çocuklarımız için çok daha yaşanabilir, dünyaya örnek olacak şehirler inşa etmeyi amaçlayan bu anlayış, Türkiye’nin yeni şehircilik vizyonunun taşıyıcı sütunlarıdır. İnşallah bizler de tüm imkanlarımızla, şûra kararlarının tatbiki için gayret edeceğiz.

Özverili bir çalışma sürecinin ürünü olan bu şûranın geleceğin şehirlerini planlama ve hayata geçirme noktasında bir dönüm noktası olmasını diliyorum. Emeği geçenleri bir kez daha başta bakanımız olmak üzere, gönülden tebrik ediyorum. Alınan karaların ülkemiz ve istikbalimiz için hayırlara vesile olmasını temenni ediyor, sizlere sevgilerimi, saygılarımı sunuyorum. Kalın sağlıcakla.

Değerli muhtarlarımız,

Kıymetli kardeşlerim;

Cumhurbaşkanlığı Külliyesi’ne, milletin evine, bu gazi mekâna hoş geldiniz.

Muhtarlar Toplantımızın 41’incisinde sizlerle birlikteyiz, 41 kere maşallah. 2015 yılı 27 Ocak’ında başlattığımız buluşmalarımızda geldiğimiz bu seviyeye ben bir kez daha 41 kere maşallah geliyorum. Tüm muhtarlarımıza ulaşana kadar inşallah bu programlarımızı sürdüreceğiz. Bugün de Ardahan, Bayburt, Bolu, Bursa, Erzurum, Gaziantep, Kayseri, Niğde, Osmaniye, Sinop, Şırnak, Trabzon, Uşak, Yozgat ve Zonguldak illerimizle biraradayız. Siz kıymetli misafirlerimize tekrar hoş geldiniz diyorum.

Ülkemize mahsus bir yönetim birimi olan muhtarlar 1830’lu yıllardan beri seçimle göreve gelirler, atanarak değil. Ülkemizde gerçek anlamda demokrasi, işte bu muhtarlık seçimleriyle boy vermeye başlamıştır. Diğer düzeylerdeki seçimler çok sonraları yapılmıştır. Zaten kelime kökeni olarak muhtar da seçme, tercih etme sözcüğünün ismi mefulüdür Arapçadan tevarüs ederek söylüyorum, yani seçilmiş, tercih edilmiş demektir. Hatta bu kavrama daha eski kaynaklarda 1360 yılında yazılmış Dânişmendnâme’de rastlamak mümkündür. Dolayısıyla ülkemizde muhtarlıkları ve muhtarları görmezden gelerek hiçbir işi hakkıyla başarmak, hiçbir reformu güçlü bir şekilde hayata geçirmek mümkün değildir.

Biliyorsunuz Türkiye 2019 yılında yeni bir yönetim sistemine geçiyor, buna hazır mıyız? 16 Nisan’da kabul edilen Anayasa değişikliğiyle milletimiz cumhurbaşkanlığı hükümet sistemini onayladı. Şimdi bu sistemin uygulamada nasıl işleyeceği konusundaki hazırlıkları yürütüyoruz.

Yeni yönetim sisteminde muhtarlarımızın yine çok önemli bir görev üstleneceklerine inanıyorum. Artık çoğunluğu köy statüsünden çıkıp mahalle statüsüne geçmiş olan yerleşim birimlerimizde muhtarlarımızdan beklentimiz, sorumluluk alanlarındaki yerleşim birimlerine her anlamda sahip çıkmalarıdır. Mahalli idareler ve merkezi yönetim organlarıyla mahalle arasındaki ilişki, hiç şüphesiz yine muhtarlarımız üzerinden yürüyecektir. Eksik olan kaldırım taşının takibinden, susuzluktan kuruyan ağacın yeşertilmesine, kalemi-defteri olmayan öğrencinin ihtiyacının karşılanmasından yüreği yanan ananın-babanın tesellisine kadar hayatın her alanında muhtarlarımızı görmemiz lazımdır.

Köyden mahalle haline dönüşmek, bu tür görevleri ortadan kaldırmaz, tam tersine daha fazla emek vermeyi, daha fazla gayret göstermeyi gerektirir. Tabii bu süreçte ülkemizin yaşadığı gelişmeler, şehirlerimizdeki yerleşim birimlerimizde meydana gelen değişimlere uygun şekilde mahalle kavramını da yeniden tarif etmemiz gerekiyor. Öyle 20 nüfuslu, 50 nüfuslu, 100 nüfuslu muhtarlıklar bizim hayalimizdeki hizmet birimleri olarak görev yapamaz. Belki mahallelerin teşkili için bir alt ve üst nüfus sınırı getirilebilir, bunu yapmamız lazım.

Maliyetleri artırıyoruz, 50 nüfuslu muhtarlık maliyeti artırır, 100 artırır, öyle mi? Bizim nüfus itibariyle sınırı yükseltip ve buralarda muhtarın da hizmet verirken hem gücünü artırmak, hem de oradaki hizmette kaliteyi artırmasına imkân hazırlamamız lazım. Böylece kimi yerlerde olduğu gibi muhtarlıklarımızı sadece bir mühürden ibaret yerler olmaktan çıkartıp etkin ve işlevsel yönetim birimlerine dönüştürebiliriz. Tüm bu meselelerin önümüzdeki süreçte ele alınacağına ve 2019 yılındaki seçimlere yeni bir heyecanla, yeni bir anlayışla gireceğimize inanıyorum.

Meclisimizden, Başbakanlığımızdan, İçişleri Bakanlığımızdan ve diğer ilgili birimlerimizden bu çalışmaları süratle başlatıp neticelendirmelerini bekliyorum. Türkiye’nin kaybedecek tek bir dakikası, tek bir günü yoktur. Geçmişte kimi zaman hantallıktan, kimi zaman çekişmelerden, kimi zaman iş bilmezlikten çok zaman kaybettik. Son 15 yılda ülkemiz her alanda ciddi bir derlenme, toparlanma, büyüme, gelişme kaydetti. Şimdi bunu çok daha büyük reformlarla taçlandırma zamanıdır. Muhtarlıklarımızı da bu sürecin dışında görmüyoruz, bırakmıyoruz. İnşallah elbirliğiyle bu meselelerin de üstesinden gelecek, ülkemizi 2023 hedeflerine ulaştıracağız.

Kardeşlerim;

Nadide güzelliklerin çoğunu bağrında toplayan bir vatana sahibiz. Her vilayetimiz bir başka güzelliğe sahip. Binlerce yıldır herkesin sahip olmak için can attığı, can verdiği bir coğrafyada kurduğumuz son devletimizin 94. yıldönümünü geçtiğimiz haftalarda geride bıraktık. Tabii böyle kıymetli bir mücevhere sahip olmanın bir bedeli var. Biz bu bedeli ecdadımızın ayak bastığı ilk günden beri hep ödedik, ödüyoruz. Bugün de vatanımızın birliğini, milletimizin beraberliğini korumak için hep birlikte çalışıyor, mücadele veriyoruz.

Bugün aramızda Ardahan’dan Uşak’a, Sinop’tan Osmaniye’ye kadar ülkemizin dört bir yanından muhtarlarımız var. Türkiye’yi sevmek demek, 81 vilayetin ve 80 milyon vatandaşımızın tamamını şu yüreğe sığdırmak demektir, bunu yapacağız. Rahmetli Turgut Uyar bakın ülkemizi ne güzel tarif ediyor:

“Seni boydan boya sevmişim,

Ta Kars'a kadar Edirne'den.

Toprağını, taşını, dağlarını,

Fırsat buldukça öpmüşüm.

Sen vatanımsın, ekmeğimsin benim.”

Sadece bu kadar da değil, Türk milletin ferdi olmak demek, umudunu ve gözlerini bize dikmiş yüzmilyonlarca kardeşimizi, dünyanın tüm mağdurlarını ve mazlumlarını aynı yürekte buluşturmak demektir. Bunun için şair şöyle seslenir milletimizin gençlerine:

“Delikanlım, işaret aldığın gün atandan,

Yürüyeceksin, millet yürüyecek arkadan,

Sana selam getirdim Ulubatlı Hasan’dan.

Elde sensin, dilde sen, gönüldesin, baştasın,

Fatih’in İstanbul’u fethettiği yaştasın.”

Evet, ecdadımızdan devraldığımız mirası korumak ve daha ileriye taşımak için verdiğimiz mücadelede karşımıza kimin çıkacağını bilmez olduk. Yeri geldi darbeci, cuntacı kılığında karşımıza çıktılar; yeri geldi vesayet, yeri geldi uluslararası kuruluş kisvesine büründüler. Yeri geldi silahlı terörist, yeri geldi ekonomik tetikçi olarak görüntüler. Aslında hepsi de aynı prizmanın birbirinin eşi olan farklı yüzleriydi. Amaç, bu ülkeye ve bu millete diz çöktürtmekti. 15 Temmuz ihaneti bu sinsi ihanetin, bu sinsi niyetin artık gizlenemez, saklanamaz, üzeri örtülemez, tevil edilemez hali olarak karşımıza çıktı.

Atalarımız bak ne güzel söylüyor; ‘hırsız içeriden olunca kapı kilit tutmaz.’ Bu alçak işgal girişiminde kullanılan kuklalar maalesef içeridendi. Dışarından olanı halletmek kolay, ama içeriden olunca iş berbat. Devletin, namuslarına emanet ettiği silahları millete çeviren bu hainler, Türkiye’yi teslim alacaklarını sandılar. Ama milletimiz daha tanklar köprüye çıktığı, uçaklar alçaktan uçmaya başladığı anda meseleyi çözdü, hainleri teşhis etti, aynı anda da istiklaline ve istikbaline sahip çıkmak için harekete geçti.

Yıllardır ülkemize yönelik adı konmamış işgal teşebbüslerini terörle mücadele adı altında takip eden milletimiz için bu ihanet adeta bardağı taşıran son damla oldu. FETÖ ihanet çetesine ve arkasındaki güçlere karşı başlatılan kıyam, milletimizin ayaklarına vurulmak istenen prangalara karşı isyanın adıdır. Ben bu milletle iftihar ediyorum, bu milletin bir ferdi, bir evladı olmakla gurur duyuyorum.

Bir asır önce Çanakkale ve Kurtuluş Savaşları’nda gördüğümüz ruhun o gece bir kez daha tüm Türkiye’yi sardığına şahit olduk. Bilhassa sıcak çatışmaların yaşandığı Ankara ve İstanbul’da tankların, uçakların, helikopterlerin, tüfeklerin karşısında aslanlar misali dimdik duran vatandaşlarımızın kahramanlığını anlatmaya kelimeler kifayet etmez.

Akif ne diyor:

“Cehennem olsa gelen göğsümüzde söndürürüz,

Bu yol ki Hak yoludur, dönme bilmeyiz yürürüz.

Düşer mi tek taşı sandın harimi namusun?

Meğerki harbe giden son nefer şehit olsun.

Şu karşımızdaki mahşer kudursa, çıldırsa,

Denizler ordu, bulutlar donanma yağdırsa,

Bu altımızdaki yerden bütün yanardağlar

Taşıp da kaplasa afakı bir kızıl sarsa,

Değil mi cephemizin sinesinde iman bir;

Sevinme bir, acı bir, gaye aynı, vicdan bir.

Değil mi ortada bir sine birdir vuran yürek yılmaz,

Cihan yıkılsa emin ol bu cephe sarsılmaz.”

 

Evet, 15 Temmuz gecesi tüm Türkiye kendilerine ‘dökülün caddelere, meydanlara’ dediğimiz zaman hiç tereddüt etmediler, genci-yaşlısı hep beraber meydanlara döküldüler ve onlarla meydanlarda buluştuk. F-16 yukarıdan bomba yağdırıyordu, helikopterler bomba yağdırıyordu, tanklar benim halkımın üzerine geliyordu, ama halkım bunların hiçbirinden yılmadı, kaçmadı. 250 şehidimiz oldu, 2193 gazimiz oldu; ama onlar geri adım atmadılar, üzerine üzerine gittiler, ölümüne ölümüne gittiler. Çünkü onlar biliyordu ki biz yokluğa gitmiyoruz, biz yok olmaya gitmiyoruz, onlar biliyorlardı ki biz şahadete gidiyoruz ve onlar şahadete gülerek gittiler. Ne mutlu bu millete, ne mutlu bu milletin annelerine, babalarına. Hamdolsun, ertesi gün akşam olmadan bu ihanet girişimi bastırıldı, Türkiye geleceğine çok daha güvenle bakan, eskisinden çok daha güçlü, çok daha azimli bir ülke olarak yoluna devam ediyor.

Peki, Feto denilen alçağın arkasından giden kulları, onlar neredeler? İşte bir kısmı şu anda cezaevinde, bir kısmı yurt dışına kaçtı öyle veya böyle; ama Pensilvanya’daki oradan ayrılamıyor. O nereye sığındı? O da Amerika’ya sığındı. Ta 99 yılından beri kendisine ayrılmış olan bir yerde, 400 dönümlük arazide orada kendi adeta köleleriyle beraber orada yaşıyor. Nereye kadar yaşayacaksın? Er veya geç hak yerini bulacaktır. Çünkü çok mazlumun ahını aldın. Alma mazlumun ahını, çıkar aheste aheste, bu çıkacak. Seninle beraber bu zulme ortak olanlar da bunun hesabını verecekler. Onun için de biz PKK’yı nasıl inine kadar sürüyorsak izini, bunların da izini inine kadar sürmeye devam edeceğiz.

Ülkemize diz çöktürmek için başlatılan bir saldırı, ülkemizi şaha kaldıran bir dirilişe vesile oldu. Böyle bir milletin evladı olmak hakikaten bir iftihar vesilesidir, Rabbime hamd ediyorum. Terörle mücadelede ve 15 Temmuz’da hayatlarını kaybeden şehitlerimize Allah’tan rahmet, gazilerimize sıhhat ve afiyet diliyorum. Bu vesileyle, geçtiğimiz hafta Ankara’da gazilerimize ve ailelerine yapılan saldırıyla ilgili üzüntülerimi bir kez daha ifade etmek istiyorum.

Şehit yakınlarımız ve gazilerimiz, 80 milyon vatandaşımızın tamamının namusuna emanet edilmiş yadigarlardır. Ülkesinin ve milletinin özgürlüğü, geleceği, korunması için gözünü kırpmadan ölümün üzerine giden kimi şehit, kimi gazi olarak bu mücadeleden çıkan insanları başımızın üzerinde taşısak yeridir. Gazisine saldıran, şehit yakınına terbiyesizlik eden bu şehir magandaları, bu teröristler bu zihniyetin bu ülkede nasıl barınabildiğini ellerimizi başımızın arasına alıp düşünmemiz, sorgulamamız lazım. Çünkü tek tük de olsa benzer hadiselerin daha önce yaşandığını biliyoruz. Demek ki bir yerlerde eksiğimiz var, hatta belki yanlışımız var.

Gaziliğin ne demek olduğunu, şehitliğin ne demek olduğunu, ezanın, bayrağın, vatanın, milletin, devletin ne anlama geldiğini anasınıfı çağından başlayarak tüm çocuklarımıza en güzel şekilde öğretmeliyiz. Aksi takdirde bu tür vandallıkların, bu tür cehaletlerin, bu tür ayıpların önüne geçemeyiz. Bu, hukuk meselesinden ziyade bir kültür meselesidir. Elbette Ankara’daki olayın failleri hakkında gereken işlemler yapılıyor, yapılacak. Hak ettikleri cezayı da en ideal şekilde alacaklardır. Ama biz çocuklarımıza, gençlerimize, tüm topluma bu bilinci aşılamazsak benzer ayıpların önüne geçemeyiz. Saldırıya uğrayan gazilerimize ve yakınlarına ben tekrar geçmiş olsun dileklerimi ifade ediyorum. Her fırsatta şehit yakınlarımızla ve gazilerimizle beraber olan bir Cumhurbaşkanı olarak, bir daha benzer hadiselerin tekerrür etmemesi için elimden geleni yapacağımı özellikle belirtmek istiyorum.

Kardeşlerim;

İnsanlar terör örgütleri için sadece bir sarf malzemesidir. Terör örgütleri de, kendilerini kullanan güçler için birer sarf malzemesinden ibarettir. Raf ömürlerini tamamlayınca hemen çöpe atılırlar. FETÖ’nün durumu da aynıdır, onun da kimin sarf malzemesi olduğunu ben açıklamayacağım, benim milletim zaten aklıselimiyle onların kimin sarf malzemesi olduğunu bilirler. Bu örgüt 40 yıl boyunca eğitim diyerek, hizmet diyerek, himmet diyerek devşirdiği insan kaynağını kendi amaçları, daha doğrusu kendisine verilen görevler için birer araç, birer malzeme olarak görmüş ve kullanmıştır.

Darbe girişiminden çok önce bu yapı için ne diyorlardı, hep söyledim bunu; tabanı ibadet, ortası ticaret, tavanı ihanet teşhisinde bulunmuştum. FETÖ’nün bir illegal örgüt olduğunu ilan etmiştim. Hatta 2010’dan itibaren meydanlarda hep söyledim, kimse bahane uydurmasın; ‘çocuklarınızı bunların okullarından alın, bunların bankasında-bankalarında paralarınız varsa paralarınızı alın.’ Sanki biz bunları dememişiz gibi, arabasını satıp o bankaya yatıran, evini satıp o bankaya yatıran, elinde, yastığının altında ne var ne yok oraya götürüp yatıranlar vardı. Şimdi gelip, ‘e bilmiyorduk.’ Bunca zaman bunları söyledik, bilsen ne olur-bilmesen ne olur artık. Bu kadar söyledikten sonra sen bunu yaparsan, hukukta bir kaide var biliyorsunuz, aslında onların bunu da bilmesi gerekir, yani onu bilmemek mazeret değil. Ama biz meydanlarda söyledik, meydanlarda bunları bağırdık, haykırdık. Bunların ne olduğunu meydanlarda anlattık. Her fırsatta örgütün karanlık ve kalleş yüzünü anlattım, devlet içinde yuvalanan paralel bir çete olduklarını da dile getirdim. Bununla kalmadık, hangi sebeple olursa olsun bu örgüte sempati besleyen, yapılarında yer alan, destek veren herkesi derhal ilişkilerini kesmeleri yönünde de açıkça da ikaz ettik. Biz bu ikazla hem insani, hem ahlaki görevimizi yerine getirmiştik.

Tabii bu çağrımıza uyarak örgütle iltisak ve irtibatını kesenler bugün hayatlarını sıkıntısız bir şekilde sürdürüyorlar. Ancak ikazımıza ve yaşanan onca hadiseye rağmen FETÖ ihanet çetesiyle birlikte hareket edenler, elbette bunun hesabını vermek durumundadır. Bazıları ısrarla bu meseleyi bizim şahsi hesaplaşmamız gibi gösteriyor. Peki, soruyorum; şayet 15 Temmuz başarılı olsaydı ve Türkiye 81 vilayeti ve 80 milyon vatandaşıyla FETÖ’nün eline geçseydi halimiz nice olurdu? Çanakkale’de başaramadıklarını, Sevr’de başaramadıklarını, Kurtuluş Savaşında başaramadıklarını 15 Temmuz’da başarmış olmayacaklar mıydı?

Ah değerli kardeşlerim, o gece sevincinden çığlık çığlığa birbirlerini arayanları biz biliyoruz. Ama biz bunları şimdilik televizyonlarda, şurada-burada paylaşmıyoruz. Ama uluslararası toplantılarda biz bunları birileriyle özel paylaşıyoruz. Kimse kimseyi aldatmasın, biz kimin ne olduğunu gayet iyi biliriz. Ve bundan dolayıdır ki Türkiye’de de bundan sonra çeşitli ülkelerin bazı insanlarının burada rahatlıkla cirit atmalarına biz de fırsat vermeyeceğiz. Ne gerekiyorsa onu da yapacağız.

Bu gerçekler bu kadar açıkça ortadayken biz nasıl ülkemizin ve milletimizin bekasını tehdit eden böyle bir saldırı karşısında sessiz kalabilirdik, tepkisiz durabilirdik? Hiç kimse kusura bakmasın, tüm ikazlara rağmen ısrarla bir terör örgütünün yanında yer alan, örgüte destek veren, bunun bedelini ödemeyi göze alıyor demektir. Aynı durum PKK için de geçerlidir, DHKP-C için de geçerlidir, aynı durum DEAŞ için de geçerlidir, diğer terör örgütleri için de geçerlidir. Biz bu ülkeyi, bu milleti 1 dolara satan, çukur eylemleriyle bölmeye çalışan şerefsizlerin emir aldıkları yerlere boyun eğmedik, eğmeyeceğiz.

Çünkü biz İstiklal Marşımızı sadece bir şiir olarak görmüyor, her kelimesini, her satırını kanımız pahasına uymamız gereken bir emir telakki ediyoruz. Ne diyor orada Akif:

“Arkadaş! Yurduma alçakları uğratma sakın,

Siper et gövdeni, dursun bu hayâsızca akın.

Doğacaktır sana vadettiği günler Hakk’ın,

Kim bilir, belki yarın belki yarından da yakın.”

Evet, yurdumuzu alçaklara uğratmadık, uğratmayacağız. Bu alçakların yanlarında yer alanları da affetmedik, affetmeyeceğiz. FETÖ’süyle, PKK’sıyla, diğer terör örgütleriyle bu ülkenin, bu milletin geleceğine göz diken hiç kimseye acıyamayız. Biliyoruz ki aksi takdirde kendimiz acınacak duruma düşeriz. Biliyoruz ki o şehadet makamında olanlar bizi affetmez. Şöyle kafamızı kaldırıp çevremize bir bakalım, özgürlüğünü kaybedip de izzetini, onurunu, haysiyetini muhafaza etmiş hangi millet var? Hiç kimse Türk milletini böyle bir duruma Allah’ın izniyle düşüremeyecek. Bizim milletimize sözümüz var ya; gerekirse baş vereceğiz, ama asla baş eğmeyeceğiz, bu da böyle biline.

Kardeşlerim;

Ülkemizin içinden geçtiği kritik süreçte herkesin siyaset ve partiler üstü hareket etmesi, milli bir duruş sergilemesi gerekiyor. Türkiye böylesine büyük badirelerle boğuşurken yanımızda yer alan, desteğini bizden esirgemeyen herkese teşekkür ediyorum. Özellikle MHP’nin ülkemiz ve milletimiz için hayati önem taşıyan konularda yanımızda yer almasını takdirle ve memnuniyetle karşılıyorum. Buna karşılık Ana muhalefet partisinin tutarsız, temelsiz, fırsatçı, her türlü kavramı ve değeri istismar eden, bunlarla kalmayıp FETÖ’den PKK’ya tüm terör örgütlerinin borazanlığını yapan tavrı karşısında üzüntümü de ifade etmek isterim.

Daha da öte kalkıp şahsımı faşist ve diktatörlükle tavsif eden bu zihniyeti ben halkıma özellikle havale ediyorum. Eğer bu ülkede şahsım veya bir diktatörlük olsaydı, sen kalkıp da ne Tekirdağ’ın meydanında öyle konuşabilirdin, adamı alır götürürlerdi, hiç şakası yok. Diktatörlüğün olduğu bir yerde sen öyle konuşamazsın. Ne senin genel başkanın öyle konuşabilir, ne de sen öyle konuşabilirdin. Faşist bir sistemin içerisinde bunlara yer yok. Bunlar özgürlük zemininde bunları bu kadar rahat konuşabiliyorlar. Gerçek manada bir demokrasinin olduğu Türkiye’de bunları bu kadar rahat konuşabiliyorlar. Ama bunlara bu demek ki bu gömlek çok geniş geldi. Onun için 2019 büyük bir imtihan. Ben inanıyorum ki 2019’da Mart ve arkasından da Kasım seçimlerinde halkım bunlara gereken dersi gerektiği şekilde verecektir.

Daha düne kadar FETÖ yapılanması konusunda ağızlarına geleni söyleyenler, bugün başımıza FETÖ’nün en büyük yol arkadaşı kesildi. Niçin biliyor musunuz? Çünkü onlar 17-25 Aralık Emniyet-yargı darbe girişimine kadar FETÖ’yü dini bir yapı, milletimizin değerlerinin savunucusu bir cemaat sanıyorlar ve onun için karşı çıkıyorlardı. Sonra gördüler ki FETÖ’nün dinle, imanla, ezanla, bayrakla bir ilişkisi yok, tam tersine bu yapı değerlerimize savaş açanların kullandığı bir araç, işte o zaman 180 derece çark ettiler. Hemen gidip gazetesine sahip çıktılar, televizyonuna sahip çıktılar. Meclis kürsüsünde grup toplantılarındaki söz haklarını FETÖ’nün emrine sundular. 15 Temmuz’dan beri de FETÖ’nün uluslararası alanda kendini ibra etmek için ihtiyacı olan hangi argüman, hangi söz, hangi iddia, hangi iftira, hangi senaryo varsa şimdi onu anlatıyorlar.

En son 15 Temmuz’da ne dediler? ‘Kontrollü darbe girişimi’ diyecek, ‘tiyatro’ diyecek, ‘senaryo’ diyecek kadar alçaldılar. Bu nasıl kontrollü darbe? Madem kontrollü darbeydi, niye o zaman Yeşilköy’de orada gidip de oturuverdin. Tankın oradan beklemesini niye bekledin, onlarla niye gidip anlaştın? Onlarla anlaştıktan sonra Bakırköy Belediyesi’ne gidip Belediye Başkanının kahvesini niye yudumladın? Eğer bir kontrollü darbe varsa, kontrollü darbenin, o senaryonun aktrislerinden birisi veya artistlerinden birisi sensin. Niye? O tankın başındakiler sana yol verdiler, onlar çekildiler ve sen ondan sonra Bakırköy’e arabanla gittin. Hani darbe olduğu zaman tankın üzerine ilk çıkacak olan sendin? Televizyon programı var, radyo programı var. Hani sen çıkardın, ne oldu? Sana kaçmak yakışır kaçmak, sen çıkamazsın. O gün de sana yakışanı yaptın. Bu yiğit işidir, er işidir, sende o yürek yok. Kürekçibaşı olmak başka şey, yürek sahibi olmak başka şey. Şaşırmadık; ama üzüldük. 7 Ağustos’a davet ettim, önce gelmeyeceğini bildirdi Yenikapı’ya. Sonra baskı yaptılar, baskı yapınca Yenikapı Meydanına geldi ve Yenikapı’dan sonra o gün orada bir başka konuştu; ama ardından hemen, malum çarkçı ya, yine çark etti.

Ana muhalefet sıfatını taşıyan bu partinin içine düştüğü durum bu kadarla da kalmıyor. Milletimizin değerleriyle bağları öylesine kopmuş durumda ki şu anda aramızdaki temsilcilerinin de bulunduğu bir büyükşehrimizde CHP’li ilçe belediyesi mahalle komiteleri için yapılacak seçimde beşte 1 oranında, düşünün, eşcinsel kotası koyabiliyor. Allah şaşırtmasın, şu hale bak. Bir partide ölçü kalmayınca, muvazene kaybolunca işte böyle nereye savrulacağı belli olmuyor. Varsın bunlar böyle devam etsin.

Şimdi biz bu partinin hangi söylediğini dikkate alalım, oturup konuşma değer bulalım? Bizim terör örgütlerine yoldaşlık yapanlarla, milletimizin değerlerine savaş açanlarla, ne söylediğinden, ne yaptığından habersiz bulunanlarla işimiz olmaz. Ahlaki değerlere varıncaya kadar biz biz olacağız. “Ahlakın izmihlali en müthiş bir izmihlal; / Ne millet kurtulur zira ne milliyet, ne istiklal.” Ahlak o kadar önemli. Onları her zaman olduğu gibi milletimize havale ediyoruz. En büyük er meydanı olan seçim sandığında milletimiz kendilerine hak ettikleri dersi ben inanıyorum bir kez daha verecektir.

Bizim biliyorsunuz Rabia’mız var. Tek millet, tek bayrak, tek vatan, tek devlet.

Tek millet; 80 milyon Türk’üyle, Kürt’üyle, Laz’ıyla, Çerkez’iyle, Gürcü’süyle, Abhaza’sıyla, Boşnak’ıyla, Roman’ıyla vesaire, biz tek milletiz. Biz yaratılanı Yaratandan ötürü seviyoruz.

Ve tek bayrak; bizim bayrağımız belli, şehidimizin kanından rengini alan, hilal bağımsızlığımızın ifadesi, yıldız şehidimizin ta kendisi ve bundan başka biz asla bayrak tanımadık, tanımıyoruz. Öyle sağda-solda paçavralar falan… Bakın artık Türkiye’de barınamıyorlar, şimdi gidip Berlin’in caddelerinde dolaşıyorlar, Paris’te, Avusturya’da, oralarda dolaşıyorlar. Avrupa Birliği’nde de güya malum örgüt terör örgütü olduğu için kabullenilmiyor. Nasıl geziyorlar? Polisin nezaretinde nasıl dolaşıyorlar? Devletin binalarına bölücü örgütün başının posterlerini asıyorlar, nasıl asıyorlar? Bunlar birbiriyle danışıklı dövüş içerisindeler; hepsi hikaye. Biz bunların ne olduğunu, kim olduğunu gayet iyi biliyoruz ve gereğini de gerektiği gibi yapıyoruz, yapacağız.

Üç tek bayrak; ‘Bayrakları bayrak yapan üstündeki kandır, / Toprak, eğer uğrunda ölen varsa vatandır.’ Evet, bizim toprağımızın uğrunda ölenler oldu, onun için 780 bin kilometrekareyi biz ne yaptık? Vatan yaptık, bizim vatanımız bu. Bu vatanda kimse operasyon yapamaz, yapmaya kalkanların da başına başına ineriz.

Ve dört, o da tek devlet; Türkiye Cumhuriyeti Devleti’nden başka devletimiz yok. Öyle birileri yok paralel devletmiş, yok şu devletmiş, yok bu devletmiş, geç o işi geç. İşte bak, kimin hangi devletten yana olduğu belli. Neredesiniz? Gerçek devlet sahipleri burada; ama bu devletten nasibini almayanlar da orada. Onun için, bir olacağız, iri olacağız, diri olacağız, kardeş olacağız, hep birlikte Türkiye olacağız. Hiç endişe etmeyin, biz bugüne kadar hiçbir gücün karşısında eğilmedik, Allah’ın huzurunda, rükûda eğilmekten başka hiçbir gücün karşısında eğilmedik, böyle geldik, böyle gidiyoruz. Rabbim son nefesimize kadar inşallah kendisinin huzurunda eğilmekten başka hiçbir güce eğilmeyi bizlere nasip etmesin.

Karşımızdaki meselelerin büyüklüğüne değil kendi yüreğimizin büyüklüğüne, karşımızdaki düşmanların gücüne değil kendi gücümüzün büyüklüğüne bakarak 2023’e doğru kararlılıkla inşallah ilerleyeceğiz. 2019 seçimleri bu bakımdan büyük önem taşıyor. Muhtarlarımızdan ve tüm milletimizden bu seçimlerin gelecek çeyrek asrımızı, yarım asrımızı belirleyecek önemde olduğunun bilinciyle ben tercihlerinizi yapmanızı sizlerden özellikle istirham ediyorum.

Bunların önüne inanın 3 koyun katsanız kaybedip gelirler. Bunlara bu ülke emanet edilir mi? İşte onun için 15 senede bizim neler yaptığımızı ülkemizde biliyorsunuz. Eğitimde neler yaptık, sağlıkta neler yaptık, adalette neler yaptık, emniyette neler yaptık, ulaşımda neler yaptık, tarımda neler yaptık, enerjide neler yaptık, dış politikada neler yapıyoruz, daha neler yapacağız; bunların hepsini biliyorsunuz. İnşallah işte denizlerin altından tünelleri yaptık mı? Üstünden köprüleri yaptık mı? Viyadüklerle yollarımızı birbirine bağladık mı? Metrolarla birbirine bağladık mı? Bağlamaya devam ediyoruz. 25 tane havalimanı 57 oldu; ama bunlar ona da karşı çıkıyorlar.

Şimdi Taksim’e Atatürk Kültür Merkezi’ni, eskisi zaten harabeydi, depreme dayanaklığı kalmadı, onu yıkıyoruz, onun yerine modern bir kültür merkezi yapıyoruz. Hemen o bir tane Mimar Mühendisler Odası mı var, öyle bir şey, ona karşı çıkmış. Ne yaparsan yap, durdurmazsın. Siz buraya da karşı çıktınız, biz yaptık mı burayı? Yaptık. Ağababalarınız bile buraya geldi mi? Geldi. Bak biz burada şimdi bu milletin gerçek evlatlarıyla beraber bu toplantıları yapıyoruz. Biz bu milletin gerçek sahipleriyle beraber burada toplanıyoruz.

İşte geçen hafta biliyorsunuz Cumhuriyetin 94. kuruluş yıldönümünü kutladık. Elhamdülillah, burası bile almadı. O akşam 3 bine yakın, milletimizin değişik temsil grupları burada toplandı, sanatçısından ilim adamlarına, vatandaşımız, şehit yakını, gazisi hepsi burada toplandılar. Niye? Nerede toplanacaklarını biliyorlar da onun için. Onların nasibi yok, nasip meselesi.

Onun için bak şimdi hemen karşımızda caminin kıble tarafında şu anda orada çok amaçlı dev bir sergi alanı yapılıyor. İnşallah orada aynı anda 450 muhtar toplanmayacak, ayın anda 2 bin muhtar toplanacak. Cumhurbaşkanlığı Kütüphanesini yapıyoruz, çok fazla sürmeyecek, yakın bir zamanda inşallah orası da bitiyor. 5 milyon kitap hacminde bir kütüphane, hem dijital, hem klasik ve 24 saat tüm gençliğimize, halkımıza açık bir kütüphane olacak. Niye? Biz millet için varız. Bu milletin efendisi değil, bu milletin hizmetkarıyız biz, bunları yapıyoruz. Bunlar ülkemizde yok, böyle bir kütüphane yok, bugüne kadar gelenlerin hiçbirisi bunları yapmadı, şu anda biz yapıyoruz ki bunlar basit şeyler. Dünyada 150 milyon cilt kitabı olan kütüphaneler var. Biz nerede kalmışız görüyorsunuz değil mi? Ama bunları aşacağız, bunları da aşacağız, biz şu anda yol açıyoruz, inşallah arkamızdan gelenler de evvel Allah bizi aşıp geçecekler.

Evet, ben bu duygularla bir kez daha Cumhurbaşkanlığı Külliyesi’ni, bu gazi mekânı teşrifleriniz için her birinize ayrı ayrı şükranlarımı sunuyorum. Mahallelerinizdeki, köylerinizdeki kardeşlerime en kalbi muhabbetlerimi, selamlarımı iletmenizi sizlerden rica ediyorum. Biraz sonra yemekte birlikte olacağız. Şimdilik sizleri sevgiyle, saygıyla selamlıyorum, Allah yar ve yardımcımız olsun.

Değerli katılımcılar,

Hanımefendiler, beyefendiler,

Sevgili öğrenciler; 
Sizleri sevgiyle, saygıyla selamlıyorum. Vefatının 79. Yıldönümünde Kurtuluş Savaşımızın Başkomutanı, Cumhuriyetimizin banisi ilk Cumhurbaşkanımız Gazi Mustafa Kemal Atatürk’ü rahmetle yâd ediyoruz. Gazi Mustafa Kemal’le birlikte ahirete irtihal etmiş tüm gazilerimize ve şehitlerimizi de şahsım ve milletim adına minnettarlığımı ifade ediyorum.

Değerli kardeşlerim;
Ülkemizde eskiden beri hep bir Atatürk ve Atatürkçülük tartışması yaşanmaktadır. Özellikle tek parti CHP’si döneminde tarihimizin bu önemli kurucu liderinin ismi öylesine istismar edilmiştir ki, milletimizin gönlündeki Atatürk ile sonradan kavramsallaştırılan Atatürkçülük arasında çok büyük bir fark ortaya çıkmıştır.

Milletimizin Gazi’ye hürmeti sonsuzdur, milletimizin Mustafa’ya saygısında en küçük bir tereddüt yoktur. Milletimizin Kemal’le de en küçük bir sorunu bulunmuyor. Milletimizin soyadı olarak kendisine verdiği Atatürk konusunda da hiçbir sıkıntısı olmadığını gayet iyi biliyoruz. Peki, buna rağmen niçin böyle bir tartışma hep süregelmiştir? Bunun cevabı, darbecilerin, cuntacıların, vesayet odaklarının ülkenin tarihine, milletin değerlerine düşmanlık eden kesimlerin kendilerini Atatürkçülük kılıfı altında gizlemeye çalışmış olmasıdır.

Bugün hala Atatürk’ün mirasçısı olduğu iddiasındaki CHP’nin Atatürk’le zaten çok daha önceden zayıflamaya başlamış olan ilişkisi 10 Kasım 1938’de tamamen kesilmiştir. Burada çok açık, net bir ispatı ortaya koymak zorundayım, o da şudur: Atatürk ebediyete irtihal ettikten sonra, o ana kadar Türk Lirası üzerinde biliyorsunuz Atatürk’ün resmi vardır; ama Atatürk’ün irtihalinden sonra o resim paranın üzerinden kaldırılmış ve onun yerine İnönü’nün resmi konmuştur. Bunu yapan kim? İşte o zamanki CHP zihniyetinin ta kendisidir.

Bugün Merkez Bankasındaki para serilerine baktığınız zaman bunu görürsünüz.

Bu tarihten sonraki CHP, önce İsmet İnönü’nün, daha sora da başına geçen diğer genel başkanlarının CHP’si olmuştur. Bugünkü CHP de malum şimdiki başında bulunan zatın CHP’sidir. Böyle bir partiyle Atatürk arasında ilişki kurmak, gaziye yönelik en büyük bühtandır.

Bilindiği gibi, Kurtuluş Savaşımız başladığında ülkemizin dört bir yanında kurulan130’a yakın müdafaa-ı hukuk cemiyetinin yarıya yakınının başında müftüler veya imamlar bulunuyordu. Çünkü milletimiz Anadolu’nun işgalini sadece topraklarına değil; dinine, inancına, namusuna, tüm kutsallarına yönelik bir saldırı olarak görmüş ve bu refleksle mücadeleye başlamıştır. Bunun içindir ki Kurtuluş Savaşımız, askeriyle, idareciyle, din adamıyla, her kesimden halkıyla milletimizin topyekun kıyamının adıdır.

Böyle bir mücadeleye liderlik eden ismin milletin gönlünde en kıymetli yere sahip olması kadar tabii bir şey yoktur. Geçtiğimiz yüzyılın o sıkıntılı döneminde her ülkenin kendine göre bir lider ortaya çıkardığını ve kurtuluşu onun öncülüğünde aradığını görüyoruz. Bu liderlerden pek azı ülkesini arz edilen zaferlerle tanıştırabilmiş, istenen başarılara ulaştırabilmiştir. Hiç şüphe yoktur ki, Atatürk işte bu liderlerden biridir.

Burada sorun, bir zihniyetin, milletimizin istiklalin sembolü olan Gazi Mustafa Kemal’i kendi ideolojik amaçlarının malzemesi haline dönüştürmeye çalıştırmış olmasıdır. İşte bu zihniyete gösterilen tepkinin Atatürk’e de yöneltilerek zaman zaman yanlış ifadelerle, zaman zaman da yanlış anlaşılmalarla ortaya konduğu bir gerçektir. Elbette herkes gibi Atatürk de eleştirilebilir, Yüce Allah dışında hiçbir güç layüsel değildir.

Ancak, eleştirmek başkadır, hakkını teslim etmek başkadır. Bizim saygı sınırları içindeki eleştirilere diyecek bir sözümüz yoktur. Bununla birlikte, Atatürk’ün ailesini de hedef alacak şekilde ve hakaretamiz bir tarzda ortaya konan ifadeleri doğru bulmadığımızı da özellikle belirtmek istiyorum. Biz Kurtuluş Savaşımızın Başkomutanı, Cumhuriyetimizin banisi olarak kendisinin hakkını milletimizin huzurunda teslim etmeyi bir görev telakki ediyoruz. ‘En büyük eserim’ dediği Cumhuriyetimize, en büyük hedef olarak gösterdiği muasır medeniyet seviyesinin üzerine çıkma mirasına sahip çıkarak, aslında Atatürk’ü ve hatırasını işte bu istismarcıların zulmünden de kurtarıyoruz, kurtarmak zorundayız.

Şimdi birileri çıkmış, biz Atatürk’e Atatürk dedik diye kendilerine göre bir sürü senaryo yazıyor. Cumhuriyetimizin kurucusunun adı Gazi Mustafa Kemal Atatürk ise, bizim bunu ifade etmemizden daha tabii ne olabilir? Ülkemizin ve milletimizin bu önemli değerini darbecilerin, vesayetçilerin ruhu faşist, söylemi Marksist marjinal çevrelerin tekeline mi bırakacağız? CHP gibi amorf bir partinin Atatürk’ü milletimizden kaçırmasına rıza göstermeyeceğiz, bu da böyle biline.

Hele hele Atatürk’ün özellikle bunların o zihinsel fetişizmine kurban edilmesine de hiç rıza göstermeyeceğiz. Onu Kurtuluş Savaşımızın Gazisi, milletimizin Mustafa Kemal’i ve Cumhuriyetimizin Atatürk’ü olarak tüm yönleriyle anlayacak ve anlatacağız. Bundan hiç kimsenin rahatsız olmaması, tam tersine ülkemizin bu olgunluğa ulaşmasından dolayı herkesin memnuniyet duyması gerekir.

Değerli arkadaşlar;

Türkiye’nin son yıllarda yaşamış olduğu tüm gelişmeler, bir önce başımıza gelen hadiselerden bağımsız değildir. Bölgemizle ve ülkemizle ilgili kanlı senaryolar yenilenerek tekrar tedavülde sokulmuştur. Son iki asırdır öylesine büyük kayıplar verdik, öylesine büyük acılar yaşadık, öylesine büyük fedakarlıklarda bulunduk ki artık geriye doğru gidecek tek bir santim yerimiz yoktur.

Bakınız biz Kurtuluş Savaşımıza başlarken ilan ettiğimiz Misaki Millimize dahi sahip çıkamadık. İşte şimdi Suriye’de, Irak’taki gelişmelerde zaman zaman dikkat ederseniz bir şeyi dillendiriyorum, nedir o? ‘Biz Misaki Millimize yeniden sahip çıkmak zorundayız’ diyorum. Bizim Misaki Milli hudutlarımızdan eğer taciz ediliyorsak, eğer o hudutlar içerisinden ülkemize saldırılar oluyorsa, burada buyurun devam edin deme lüksümüz yoktur. Gereği neyse, bunun gereğini gerektiği şekilde yapma zorunluluğumuz vardır.

İşte Fırat Kalkanı Harekatı budur. Şu anda İdlib’deki yapılmakta olanlar budur. Açıklıyorum, Afrin’de yapılmakta olan da budur. Biz burada seyirci kalamayız, gereği neyse bunu yapmak zorundayız. Birilerinin 12 bin kilometre uzaklıktan gelmek suretiyle buralarda parselasyona girmesine başımızı sallama lüksümüz de yoktur. Neyse bunun hakkını vermek durumundayız. Orada olanlar bizim akrabalarımız, onların değil. Öyleyse akrabalarımızın hukukuna da sahip çıkma mecburiyetimiz var. Orada bizim soydaşlarımız var, onların da hukukuna sahip çıkma mükellefiyetimiz var. Her ne kadar içerideki bazı dost görünen düşmanlar bu işi yadırgıyorsa da, biz onlara rağmen bunu yapmak zorundayız.

‘Atatürkçüyüm’ diyorlar, az önce Yemen Türküsünü dinledik değil mi? Ne diyor? Redif sesi var diyor. O redif dedikleri ne? Onlar 13-14 yaşındaki çocuklardı. İşte o redifleri Yemen’e gönderen bir ecdadın torunlarıyız biz. O rediflerin komutanı kimdi? Gazi Mustafa Kemal Atatürk’tü. Aynı şeyi Çanakkale’de yaşamadık mı? Çanakkale’de 15, 16, 17 yaşında, diş hekimleri Çanakkale’de savaşmadı mı, tıp fakültesinin o genç çocukları oralarda savaşmadı mı? Önlerinde kim vardı? Gazi Mustafa Kemal vardı. Öyle bu iş lafla olmuyor, bu iş yürekle oluyor, imanla oluyor, o varsa bu olur.

Razı olabileceğimizin en asgarisi olarak ilan ettiğimiz bu sınırların dahi gerisinde bir anlaşmayı Lozan’da şartlar gereği kabul etmek zorunda kaldık. Lozan, kazanımları yanında kayıpları da olan bir anlaşmadır. Lozan’ın kayıplarını konuşmak o kazanımları; kazanımlarını konuşmak da kayıplarını ortadan kaldırmaz. Ekonomik ve siyasi boyutunu bir kenara bırakarak söylüyorum; ülkemizin bugün güney sınırlarında yaşadığı güvenlik sorunlarının en önemli sebebi; Misaki Milliden verilen tavizlerdir. O tavizler verilmeseydi şu anda nerede olduğumuzu anlayın, hatırlayın.

Dün bizi Misaki Millinin gerisine düşürenler, bugün Lozan’ı da bir kenara bırakıp Sevr’e doğru giden bir hesap içindeler. Ancak göremedikleri bir şey var; bugünkü Türkiye, dünün Türkiye’si değildir, bu böyle biline. 200 yıllık bir yıkılışın yükünü omuzlarında taşıyan bir ülkenin Çanakkale’de, Kut’ül Amare’de, Kurtuluş Savaşı’nda ortaya koyduğu başarı çok önemliydi. Oysa bugün kurtuluş döneminin ardından rahmetli Menderes ve rahmetli Özal’ın ülkemize kazandırdığı vizyonla en son da geçtiğimiz 15 yılda bizim ortaya koyduğumuz büyük dönüşümle şekillenmiş yepyeni bir Türkiye var.

Tıpkı bir asır önceki zaferlerde olduğu gibi milletimiz, devletiyle bütünleşerek hedeflerine doğru ilerliyor. Gezi olayları gibi toplumsal kaos projelerini, 17-25 Aralık gibi sofistike darbe girişimlerini, bölücü örgütün çukur eylemleri gibi hain tuzakları, 15 Temmuz gibi ihanet girişimlerini boşa çıkarta çıkarta yolumuza devam ediyoruz.

Suriye ve Irak’ta milyonlarca insanın kanının dökülmesi pahasına kurulan tezgahların amacına ulaşmasını engellemek için elimizden geleni yaptık, yapıyoruz. Bu konuda hiç de azımsanamayacak bir mesafe kat ettiğimize de inanıyorum. Onun detaylarına, teferruatına girecek değilim. Oyun öylesine büyük, kullanılan malzemeler öylesine elverişli, bu uğurda seferber edilen kaynaklar ok adar zengin ki, işimiz gerçekten çok zor. Ama aslolan, zoru başarabilmektir. Tıpkı bir matruşka gibi açtıkça içinden sürekli yeni figürlerin çıktığı bu karmaşık düzeni Allah’ın yardımı ve siz milletimizin desteğiyle eninde, sonunda bozacağız, bundan hiç endişeniz olmasın.

Bölgemizi ateşe ve acıya boğarak adeta dilim dilim bölenlerin, ülkemizi de aynı sürece dahil etmek isteyenlerin heveslerini kursaklarında bırakacağız. Yeter ki biz kendi içimizde birliğimizi, beraberliğimiz, kardeşliğimizi güçlü tutabilelim. Birbirimizi Allah için sevelim, Yaratandan ötürü sevelim. Irkçılığa gerek yok, kavmiyetçiliğe gerek yok; yatırılanı Yaratandan ötürü sevmek... Onun için bir olalım, iri olalım, diri olalım, kardeş olalım, hep birlikte Türkiye olalım, mesele bu.

Son dönemde üzerimize öyle bir yüklendiler ki, ellerindeki malzemeyi de büyük ölçüde tükettiler. Demokrat görünümlü faşistler ifşa oldu. Hak, hukuk makyajlı tezgâhlar ifşa oldu. Yıllardır özenle devletin tüm kurumlarına, toplumun tüm yapılarına yerleştirilen hainler ifşa oldu. Sınırlarımız boyunca oluşturulmaya çalışılan terör kuşatmasının amacı ve aktörleri ifşa oldu. Bunca oyunu bozan Türkiye’nin önünde artık bambaşka hamdolsun imkânlar, bambaşka ufuklar vardır.

Şimdi önümüzde geçmemiz gereken bir imtihan daha var, o da 2019 seçimlerini kazasız, belasız geçirmektir. Zira cumhurbaşkanlığı hükümet sisteminde bir reform ve reformla beraber Türkiye yeni bir sistem, yeni bir yönetim anlayışını ikame ediyor. Yeni sistemle bütünüyle birlikte ülkemizi geçmişte krizden krize sürükleyen, istikrarsızlık dönemini bir daha yaşanmamak üzere geride bırakıyoruz. Türkiye’nin bu şekilde çok daha güçlü, çok daha kararlı, çok daha süratli bir şekilde yoluna devam edeceğine inanıyorum.

Yeni dönemin özeti nedir? Yeni dönemin özeti şu Rabia’mızdır; tek millet, tek bayrak, tek vatan, tek devlet. 80 milyon biz tek milletiz, Türk’üyle, Kürt’üyle, Laz’ıyla, Çerkez’iyle, Gürcü’süyle, Abhaza’sıyla, Roman’ıyla, Boşnak’ıyla, Arnavut’uyla vesaire, tek millet. Hiçbir etnik unsurun bir diğer etnik unsura üstünlüğü yoktur, bunu bir defa böyle kabullenmek durumundayız, onun için tek millet…

İki, tek bayrak; bizim bayrağımızın dışında bir bayrak asla kabullenmemiz mümkün değildir. Kimse paçavraları bize bayrak diye dayatmaya kalkmasın. Bayrağımızın rengi şehidimizin kanından kaynaklanıyor, hilal bağımsızlığımızın ifadesidir, yıldız şehidimizin ta kendisidir.

Ve üç, tek bayrak; ‘Bayrakları bayrak yapan üstündeki kandır, / Toprak, eğer uğrunda ölen varsa vatandır.’ İşte vatan, 780 bin kilometrekareyle bu ülke tek vatandır. Kimse operasyona yeltenmesin, yeltenirse bedelini ağır öder. İşte Tendürek Dağları’nda, Gabar’da, Cudi’de, gerekirse Kandil’de, gerekirse Sincar’da askerimiz, Genelkurmay Başkanımız, kuvvet komutanlarımız, hepsi en üst noktalara varıncaya kadar çıkmak suretiyle oralarda karda, kışta şu anda bütün operasyonları yönettiler, yönetiyorlar. Niye? Dedik ya mağaralarına kadar, inlerine kadar girecek ve bunları bitirinceye kadar bu yola, bu mücadeleye devam edeceğiz.

Ve dört; o da tek devlet; bizim Türkiye Cumhuriyeti Devleti’nden başka bir devletimiz asla yoktur. Kimse öyle basit hesapların içerisine girmesin, yok paralel devletmiş, yok bilmem şu devletmiş, yok bilmem bu devletmiş, yok öyle bir şey. Bu hesapların içerisine girenler, işte bedelini aynen diğerlerinin akıbetine uğramak suretiyle onlar da öderler. Bu devlet öyle kolay kurulmadı, bugünlere de öyle kolay gelinmedi. İşte en son 15 Temmuz’da 250 şehit verdik değil mi? 2194 gazimiz var. Ama millet işte bu vatan toprakları için, devleti için taviz verdi mi? Vermedi. Milletimiz F-16’ların bütün o bombaları yağdırmasına rağmen kaçtı mı? Kaçmadı. Tanklardan kaçtı mı? Kaçmadı. Helikopterlerden kaçtı mı? Kaçmadı. Niye? Bu millet şahadeti her şeyin üzerinde görmüştü, vatan sevgisi her şeyin üzerindeydi, onlar üzerine üzerine gittiler, 16 saatte işi bitirdiler. Ben şehitlerimize Allah’tan rahmet diliyorum. Gazilerimize, esenlikler diliyorum.

Cumhuriyetimizin tüm önemli tarihleri gibi 10 Kasım’ları da artık bu anlayışla değerlendirmeli, Atatürk’ü sadece anmakla kalmamalı, anlamaya da çalışmalıyız.

Bu duygularla bir kez daha vefatının 79. Yıldönümünde Gazi Mustafa Kemal Atatürk’ü rahmetle, tazimle yâd ediyorum. Bu toprakları bizlere vatan haline getirmek için bin yıldır gözlerini kırpmadan ölümün üzerine yürüyen tüm şehitlerimize, tüm gazilerimize Allah’tan rahmet diliyorum.

Atatürk Kültür Dil ve Tarih Yüksek Kurumunu, Sayın Başkanı düzenledikleri bu Anma Toplantısı için tebrik ediyorum. Sizlere sevgilerimi, saygılarımı sunuyorum. Kalın sağlıcakla.

Değerli Muhtarlarımız,

Kıymetli Kardeşlerim,

Sizleri en kalbi duygularımla, muhabbetle, hasretle selamlıyorum.

Cumhurbaşkanlığı Külliyesi’ne, milletin evine, bu gazi mekâna hoş geldiniz. Muhtarlar Toplantımızın 42’ncisinde sizlerle bir aradayız.

Bugün de Adana, Antalya, Balıkesir, Bilecik, Bingöl, Çankırı, Çorum, Erzincan, Isparta, İstanbul, Kırklareli, Konya, Muş, Samsun ve Tekirdağ illerimizden gelen siz kıymetli muhtarlarımızı misafir ediyoruz.

Ülkemizin ve dünyanın tüm meselelerini konuştuğumuz, mesajlarımızı paylaştığımız, sizlerin hissiyatını yakinen görme imkânı bulduğumuz bu platform, önümüzdeki ay üçüncü yılını dolduracak. Biz muhtarlarımızla kucaklaştıkça, hasbihal ettikçe, saflarımızı sıklaştırdıkça, ülkemizin bu en köklü demokrasi kalelerinin prestijleri de artmaya başladı.

Daha düne kadar istihzayla karşılanan, hatta “muhtar bile olamaz” manşetleriyle siyasi hayatımızın sona erdirdiğini ima edenler ve bununla beraber muhtarlık kurumunu aşağılayanlar bu buluşmalarımızın ardından da şunu gördüler ki, muhtarlar öyle aşağılanacak kurumlar, kişiler değil.

Muhtarlarımızın maaşlarından sigorta pirimi ödemelerine kadar tüm imkanlarını, yürüttükleri görevin önemine uygun bir seviyeye getirdik. Bugün artık, valiliklerimizde, kaymakamlıklarımızda, belediyelerimizde, diğer kurumlarımızda muhtarlarımızın talepleri daha bir dikkatle, daha bir ciddiyetle ele alınıyor, gereği yapılıyor.

Muhtarlarımızı üzenler beni de üzerler; o zaman da ben onları üzerim.

Muhtarlarımızdan da, bu temsil düzeyinize, kendilerine sağlanan imkanlara, üstlendikleri sorumluluğa uygun bir duruş, vakar ve bir gayret özellikle bekliyorum.

Mahallesine muhtar adayı dahi olamayacak derecede hayatın gerçeklerinden kopuk kişilerin bu ülkenin siyasetinde, bürokrasisinde, yönetiminde söz sahibi oldukları devirler geride kalmıştır.

Milletimizin gönlünde taht kuramayan, desteğini alamayan hiç kimsenin, arkasını şu veya bu güce yaslayarak efelik yaptığı dönemlerin kapısını, bir daha açılmamak üzere kapattık.

Biz eğer terör örgütlerinden küresel şer odaklarına kadar yedi düvele meydan okuyorsak, milletimizden ve sizlerden aldığımız destekle bunu yapıyoruz.

Arkasında milletin olmadığı devlet adamı ayakta kalamaz.

Milletinin tam desteğini almış bir devlet adamının ise önünde duracak hiçbir beşeri engel yoktur.

Biz, 40 yıllık siyasi hayatımızın her döneminde milletimizle birlikte yol yürüdük.

Geçtiğimiz 15 yılda ülkemizde demokrasiden ekonomiye hangi alanda tarihi reformlara imza attıysak, hepsini de milletimizle birlikte başardık.

Bugün de aynı anlayışla mücadelemizi sürdürüyoruz.

İşte 15 Temmuz gecesi, biz bu milletin ne kadar büyük, ne kadar kahraman, ne kadar cesur, ne kadar kararlı olduğunu bir kez daha gördük.

Ne diyor şair:

“Delikanlım! İşaret aldığın gün atandan!

Yürüyeceksin! Millet yürüyecek arkadan!

Sana selam getirdim Ulubatlı Hasan’dan!”

15 Temmuz gecesi milletimizle birlikte darbecilerin üzerine yürüdük ve ülkemizin darbeler konusundaki makus talihini tersine çevirdik.

İlk defa darbecilerin değil milletin kazandığı bu hadise, tarihimizde bir dönüm noktasıdır.

İnşallah, şu an gündemimizde olan iç ve dış tüm sorunların üstesinden gelerek, bu dönüm noktasını daha büyük zaferlerle taçlandıracağız.

Kardeşlerim…

Kudüs, tarihin her döneminde olduğu gibi bugün de, hem Müslümanların kendi aralarındaki, hem de dünyadaki vicdanlar için bir ölçü vazifesi görüyor.

Dün, Kudüs’ü işgal etmek için İstanbul’dan Anadolu’ya 600 bin kişiyle geçen Haçlı Ordularını Toroslara kadar 60 bin kişiye indiren bir millet, biz de bu vicdan terazisinde tartılıyoruz.

Ecdadımız, bin yıl boyunca, kanı ve canı pahasına Kudüs’ü ve tüm İslam coğrafyasını korumuştu.

Birinci Dünya Savaşı, bu büyük imtihanla bir kez daha yüzleşmemizin, Kurtuluş Savaşımız ise diriliş ruhuyla önümüzde yeni bir dönem açışımızın adıdır.

Millet olarak Birinci Dünya Savaşını daha ziyade kayıplarımızla, en fazla Çanakkale’deki büyük zaferimizle biliriz.

Halbuki, Birinci Dünya Savaşının üzerinde hala yeteri kadar çalışılmamış pek çok destanı vardır.

Bunlardan biri, mağrur İngiliz kuvvetlerinin Kut’ül Amare’de, bölgedeki en büyük hezimetlerinden birine uğratılmış olmasıdır.

Üzerinde önemle durulması gereken bir başka hadise, sırf düşman toplarıyla tahrip edilmesin diye Kudüs’ten ricat edilmiş olmasıdır, dönülmüş olmasıdır.

Bir diğer önemli husus, Osmanlının aynı anda pek çok cephede savaştığı bir dönemde Kafkas İslam Ordusuyla Azerbaycanlı kardeşlerimizin yardımına koşmamızdır.

Bugünlerde, birilerinin büyük bühtanıyla hatırladığımız bir başka destanımız da Medine Müdafaasıdır.

Bölgemizde ve dünyada Müslümanların çok ciddi baskı, zulüm ve saldırı altında olduğu bir dönemde, zalimlerin safında yer almayı maharet sananların, Medine Müdafaasını ve onun büyük kahramanı Fahrettin Paşa’yı hedef almaları boşuna değildir.

Çünkü Medine Müdafaası, İslam’ın ve onun büyük Peygamberinin, Efendimiz Muhammed Mustafa (SAV)’in, sembollerinin ve adının, şartlar ne olursa olsun, nasıl korunması gerektiğini gösteren ibretlik bir hadisedir.

Peki, nedir Medine Müdafaası ve kimdir Fahrettin Paşa?

Fahrettin Paşa, Osmanlının Tuna Vilayeti yöneticilerinden Mehmet Nahid Efendi ile meşhur Osmanlı akıncısı Bali Beyin ahfadından Fatma Adile Hanımın oğlu olarak, bugün Bulgaristan sınırları içinde yer alan Rusçuk’ta doğmuştur.

93 Harbinin ardından ailesiyle birlikte İstanbul’a gelmiş, Harp Okulunu ve Erkan-ı Harbiye’yi bitirdikten sonra da orduya katılmıştır.

Balkan Savaşında gösterdiği kahramanlıkla, Edirne’nin düşman işgalinden kurtarılmasına büyük katkı sağlamıştır.

Ardından Musul’da, daha sonra da Urfa bölgesindeki Ermeni isyanlarının bastırılmasında görevler üstlenmiştir.

1916 yılında Medine’ye tayin edilen Fahrettin Paşa, 1919’a kadar bu mübarek beldenin korunmasını üstlenmiştir.

Sürgünde bulunduğu Malta’dan döndükten sonra Ankara’daki Milli Mücadeleye katılmış, Afganistan Büyükelçiliği görevinde bulunmuş, Askeri Yargıtay’daki vazifelerinin ardından emekli olmuştur.

Medine korumasını yaparken Fahreddin Paşa, ey bize bühtanda bulunan zavallı, senin ceddin neredeydi? Ta İstanbul’dan kalkıp Medine Müdafaası için oraya gelen Fahrettin Paşa niçin geldi? O mukaddes toprakları orayı işgal etmek için gelenlere karşı korumak üzere geldi. Peki, senin ecdadın neredeydi?

Kardeşlerim…

Fahrettin Paşa’nın 2 yıl 7 ay süreyle müdafaa ettiği Medine’de yaptığı işler, gösterdiği kararlı duruş ve son ana kadar sergilediği direniş, gerçekten takdire şayandır.

Utanmadan, sıkılmadan Erdoğan’ın ecdadının mukaddes emanetleri oradan çalarak İstanbul’a getirdiğini söyleyecek kadar hezeyan içerisinde olan bu zavallılar, bunun adı çalmak değil tam aksine oraları istilaya gelen, işgale gelenlerden onları korumaktır. Ne adına? Şehit olmak adına.

Meşhur İngiliz ajanı LAVRENS’in, bin bir vaatle Osmanlının aleyhine döndürdüğü bazı Arap aşiretleriyle kuşattığı Medine’de bulunduğu süre içinde, Fahrettin Paşa sadece savunma yapmamış, şehri adaletle de yönetmiştir.

Paşa, Hicaz bölgesindeki İngiliz kuşatmasının daralması üzerine, Peygamber Efendimize ait mukaddes emanetleri, ordusunun önemli bölümünü oluşturan 2 bin kişilik bir koruma gücüyle İstanbul’a göndermiştir.

Böylece, mukaddes emanetlerin işgalci güçlerin eline geçmesini ve muhtemelen Avrupa şehirlerindeki görkemli müzelerde sergi malzemesi haline dönüştürülmesini engellemiştir.

Şimdi bu emanetler nerede? İstanbul Topkapı Müzesinde.

Türkiye olarak, İstanbul’un manevi örtüsü gördüğümüz kutsal emanetleri, Topkapı Sarayı’ndaki özel bölümlerinde titizlikle koruyoruz.

Batıdaki o malum yerlere mi gitseydi? Batıdaki o malum yerlerde ne olacağı akıbeti belli olmayan yerlere mi gitseydi? Çünkü bunların kafası, zihniyeti Batıcı da onun için bu saldırıyı başlattılar

Hatta, İkinci Dünya Savaşı sırasında, İstanbul’un tehdit altına girebileceği göz önünde bulundurularak, bu emanetler gizlice Anadolu’ya götürülüp muhafaza edilmiştir. Hassasiyeti görüyor musunuz?

Kutsal emanetleri İstanbul’a göndererek, rahat bir nefes alan Fahrettin Paşa, tüm gücünü ve enerjisini Medine’nin korunmasına vakfetmiştir.

Medine’nin çevresi tamamen düşmanla ve onlarla birlikte hareket eden isyancılarla çevrildiği için, şehre ne gıda, ne silah, ne de başka bir yardım ulaşmıştır.

İşte bu şartlarda Fahrettin Paşa Medine’yi iki yıl yedi ay boyunca savunmuştur.

Düşmanın baskısıyla İstanbul Hükümetinden defalarca tekrar edilen “teslim olması” telkinlerine itibar etmeyen Paşa, askerlerini ve şehir halkını toplayıp, onlara şunları söylemiştir:

“Ey insanlar!

Malumunuz olsun ki kahraman askerlerim, bütün islam’ın sırtını dayadığı yer, manevi gücünün desteği, hilafetin göz bebeği olan Medine’yi son fişeğine, son damla kanına ve son nefesine kadar muhafaza ve müdafaya memurdur.

Buna müslümanca, askerce azmetmiştir.

Allahu teâla bizimle beraberdir.

Şefaatçimiz o’nun resulü, peygamber efendimizdir.”

Evet… İşte bu duygularla şehri müdafaa eden Paşa, bulduğu her fırsatta Ravza-i Mutahhara’ya, Peygamber Efendimiz aleyhissalatu vesellemin kabrine gidiyordu.

Bu ziyaretlerinde Paşa, “Ya Resullullah! Senin için savaşanlarla sana karşı çıkanları görüyorsun; Allah’ın yardımını bize ulaştır” diye dua ediyordu.

Ya şimdi bakıyorsun, maalesef oraya yakın topraklarda bulunanlar bize utanmadan, sıkılmadan bühtanda bulunuyorlar. Önce haddini bil ya. Sen demek ki bu milleti tanımamışsın. Sen Erdoğan’ı da tanımamışsın, Erdoğan’ın ceddini ise hiç tanımamışsın.

Ama biz sizin şu anda ne tür garabetler içerisinde olduğunuzu gayet iyi biliyoruz. Sizin şu anda ne tür yanlışlar içinde olduğunuzu gayet iyi biliyoruz. Ama bizim ecdadımız şartların zorlaştığı, ilacın, yiyeceğin, içecek suyun dahi kalmadığı bir dönemde, Medine’yi büyük bir çekirge sürüsü basmıştı.

Fahrettin Paşa askerlerine öyle bir dönemde ne diyor biliyor musunuz? “Çekirge’nin serçeden ne farkı var? Temizdir, tazedir, şifalıdır” diyerek aylarca onları şehri istila eden çekirgelerle besledi.

İmana bak! “İmandır o cevher ki ilahi ne büyüktür, imansız olan paslı yürek sinede yüktür.” İşte imanlı olanlar, işte imansız olanlar; aradaki fark bu.

Bu arada, hem İstanbul Hükümeti, hem de çevresindekiler tarafından sürekli teslim olması yönünde zorlanan Paşa, sonunda kılıcını Peygamber Efendimizin mezarına bırakarak, teslime mecbur kalıyordu.

Medine’nin tesliminin ardından korkulan oluyor, şehir günlerce yağmalanıyordu.

Fahrettin Paşa’nın, karışıklıklardan dolayı şehri terk eden binlerce Medine sakininin kilit altına aldırıp titizlikle koruduğu evlerinin kapıları kırılıp, içlerinde ne varsa talan ediliyordu.

Kardeşlerim…

Tarihimizin işte bu mümtaz şahsiyetine ve onun Medine’de gösterdiği şanlı direnişe dil uzatanların, hep altını çiziyorum, bugün kimlerle, nerelerde, ne işler çevirdiğini biz gayet iyi biliyoruz.

Fahrettin Paşa, Medine’nin tek taşına dahi el uzatmamış, şehir halkının tüm mallarını güvence altına almış, adaletten asla ayrılmamış bir komutandır.

Paşa’nın İstanbul’a gönderdiği kutsal emanetlerin tek biri dahi zarar görmemiş, ticari meta haline dönüştürülmemiştir.

Peygamber Efendimizin hürmetine, bu kutsal emanetler bugün de titizlikle korunmaya devam etmektedir.

Buna karşılık, işgalcilerin ve onlarla birlikte hareket edenlerin eline geçen eserlerin nerelerde, ne durumda olduğunu en iyi bilenler, herhalde bize bu suçlamaları yöneltenlerdir.

Önce onlara bir sormak lazım, şimdi sen böyle bir konuşma mı yaptın, böyle bir açıklama mı yaptın? Ha! Acaba, o Batıya giden o emanetler şu anda ne durumda, onlara hiç gidip baktın mı? Acaba onları tekrar geriye almak için bir çabanız, gayretiniz var mı? Yok. Ama bizdeki emanetler sevgililer sevgilisi Peygamber Efendimizin, evet, ruhaniyetine uygun bir şekilde burada korunmaktadır.

Arap halkları, tıpkı Orta Asya’daki, tıpkı Balkanlardaki, tıpkı Kafkasya’daki, tıpkı diğer bölgelerdeki kardeşlerimiz gibi bizim canımızdır, kardeşlerimizdir ve canciğer olduğumuz kardeşlerimizdir, gönüldaşlarımızdır, yoldaşlarımızdır.

Bununla birlikte, Arap ülkelerindeki kimi yöneticilerin Türkiye’ye yönelik husumetlerinin, kendi dirayetsizliklerini, acziyetlerini, hatta ihanetlerini örtme amaçlı olduğu da açıkça ortadadır.

Millet olarak, Rabbimizin rızası ve Peygamber Efendimizin hatırası uğruna, kutsal toprakları korurken döktüğümüz kanların her damlası bizim için şereftir, şandır, inşallah dar-ı bekada şefaat vesilemizdir.

Bazı ülkelerin kimi had bilmez, tarih bilmez, diplomatik nezaket bilmez yöneticileri, ne Arap halklarıyla olan kardeşliğimize, ne de Rabbimizin rızası ve Peygamberimizin şefaati uğrunda verdiğimiz mücadeleye gölge düşüremez.

Müslüman olmanın birleştiriciliği hepimize yeter.

Uhuvvetten nasibi almamış olanların hezeyanları, Türkleri de, Arapları da, Kürtleri de, Farisileri de, diğer Müslümanları da bağlamaz.

Zira biz yaratılanı Yaratan’dan ötürü sevdik. Böyle de sevmeye devam edeceğiz.

Bu bakımdan meydanı, kendi şahsi çıkarları uğruna Müslümanların birliğine ve dayanışmasına çamur atanlara asla bırakmayacağız.

Fahrettin Paşa’nın Peygamber Efendimize o güzel yakarışını burada bir kez daha tekrarlamak istiyorum:

“Ya Resullullah! Senin için savaşanlarla sana karşı çıkanları görüyorsun; Allah’ın yardımını bize ulaştır”.

Evet, bu duaya Mehmet Akif gibi amin demek yakışır:

“Ey ulu Peygamberimiz nerdesin?

Dinle minaremde öten gür sesin!

Gel, bana yar ol ki cihan titresin,

Kimse dönüp süngüme yan bakmasın.

Amin! Desin hep birden yiğitler,

Allahu ekber! Gökten şehidler.

Amin! Amin!

Allahu ekber!

Allahu ekber!”

Kardeşlerim…

Amerika Birleşik Devletleri, geçtiğimiz günlerde kendi güvenlik stratejisini açıkladı.

Bu stratejiyi; “Her şey Amerika için” diyerek özetlemek mümkündür.

Elbette her ülkenin kendine göre bir güvenlik stratejisi belirleme ve bunu hayata geçirme hakkı vardır.

Dolayısıyla biz de bu hakka sahibiz.

Türkiye olarak kendi güvenlik stratejimizi şu şekilde özetleyebiliriz:

Tek millet

Tek bayrak

Tek vatan

Tek devlet

Bizim güvenlik stratejimiz de bu!

Her kim, milletimizin birliğine, beraberliğine, kardeşliğine göz dikerse, güvenlik stratejimize saldırmış demektir.

Her kim, bayrağımıza, ezanımıza, şehitlerimizin ve gazilerimizin emanetleri olan değerlerimize saygısızlık ederse, güvenlik stratejimizi ihlal etmiş demektir.

Her kim, vatanımızın tek bir taşına dahi el sürmeye tevessül ederse, kırmızı çizgilerimizi geçmiş demektir.

Her kim, devletimizi yıkmaya, paralel devletler icat etmeye çalışırsa, güvenlik stratejimizin kadim duvarlarına kafasını çarpmış demektir.

Milli birliğimize, egemenliğimize, toprak bütünlüğümüze ve haklarımıza saygı duyan herkesle birlikte yol yürümeye, ittifaklar kurmaya, müttefiklik ilişkisi içine girmeye hazırız.

Bu değerlerimizden herhangi birine el uzatanın elini kırmak da boynumuzun borcudur.

Türkiye, hiçbir zaman terör örgütleri üzerinden başka ülkeleri, başka toplumları hedef almadığı gibi, bu yönteme tevessül edenlere de asla teslimiyet göstermez.

Türkiye, hiçbir zaman ekonomiyi bir sömürü, bir tehdit, bir şantaj aracı olarak kullanmadığı gibi, buna kalkışanlara da eyvallah etmez.

Biz, kendi özgürlüğümüz, kendi onurumuz, kendi geleceğimiz için ne kadar hassasiyet gösteriyorsak, kardeşimiz ve dostumuz kabul ettiğimiz toplumlar konusunda da aynı duyguları besliyoruz.

Bunun için Suriye ağladığında, bizim de gözyaşlarımız akıyor.

Irak ağladığında aynı şekilde, biz de mahzun hale geliyoruz.

Bunun için Filistin’deki masumlara eziyet edildiğinde, bizim de yüreğimiz yanıyor.

Bunun için Afrika’da çocukları açlıktan bir deri bir kemik kalmış gördüğümüzde, bizim de lokmalarımız boğamıza diziliyor.

İşte bu hafta sonu inşallah yine bir Afrika’ya geçeceğiz, bir Sudan yapacağız. Sudan’dan sonra inşallah Çad’a, oradan Tunus’a gitmek suretiyle bir anda şöyle üç tane Afrika ülkesini dolaşmış olacağız. Niye gidiyoruz buralara? Ne var, ne yok görelim, edelim. Onlarla beraber dertleşelim, hasbihal edelim ve neler yapabiliriz, bunun da gayreti içerisinde olalım.

Bunun için Balkanlardaki kardeşimiz kendisine ibadet edecek cami bulamadığında, secdeye giden alnımız ateş gibi yanıyor. Ve orada acaba ne yapabiliriz, onun gayretine giriyoruz.

Bunun için Avrupa’daki göçmenler ırkçıların tacizine uğradığında, oturduğumuz koltuk dikene dönüşüyor. İşte 3,5 milyon Suriyeli mülteci nerede şu anda? Bizim topraklarımızda, onlara biz ensar olduk. Neden? Çünkü bizim kültürümüzde, bizim inancımızda, bizim medeniyetimizde, veren el, alan elden üstündür. Onun için bu adımları attık.

Bunun için Arakan’daki Müslümanların evleri başlarına yıkıldığında, biz de gök kubbenin üzerimize indiği hissine kapılıyoruz.

İşte bakın, şu anda üçüncü gün Başbakanımız geniş bir heyetle nerede? Bangladeş’te ve dün oradaki kampları ziyaret etti ve oradaki vatandaşların, oradaki Arakanlı Müslümanların halini gördü. Bunlar bizim de başımıza gelebilirdi. Ya biz onların halini görüp halimize ne yapacağız? Hamdedeceğiz. Ya onlar bizim başımıza gelseydi ne olurduk, nice olurduk

Bunun için Akdeniz’de batan her teknenin haberiyle, bizim de kalbimizin bir kısmı sulara gömülüyor.

Velhasıl, Türkiye olarak, Türk Milleti olarak, sorumluluğumuz büyük ama hamdolsun bunun üstesinden gelecek gücümüz ve azmimiz daha da büyük…

Bu duygularla, bir kez daha Cumhurbaşkanlığı Külliyesini, bu gazi mekânı teşrifleriniz için her birinize ayrı ayrı şükranlarımı sunuyorum.

Mahallelerinizdeki, köylerinizdeki kardeşlerime en kalbi muhabbetlerimi, selamlarımı iletmenizi rica ediyorum.

Biraz sonra yemekte tekrar bir arada olacağız.

Şimdilik sizleri sevgiyle, saygıyla selamlıyor, Allah yar ve yardımcınız olsun diyorum.

Sağlıcakla kalın.

Sayın Rektör Muhammed Ahmed Zeki,

Değerli Öğretim Üyeleri

Kıymetli öğrenciler,

Hanımefendiler, beyefendiler;

Sizleri, şahsım ve milletim adına sevgiyle, saygıyla selamlıyorum, esselamüaleyküm ve rahmetullahi ve berekatüh.

1920 yılından beri faaliyet gösteren Jamia Millia İslamia Üniversitesi'nde sizlerle beraber olmaktan büyük bahtiyarlık duyuyorum. Üniversitemiz, Hindistan’ın dünya sahnesinde hak ettiği yeri barış ve kalkınma yoluyla alabilmesi için genç dimağları eğitmek amacıyla kurulmuştur. Böylesi köklü ve saygın bir yüksek eğitim-öğretim kurumu tarafından şahsıma fahri doktora unvanı verilmesi gerçekten beni ayrıca memnun etmiştir. Şahsıma gösterdiğiniz teveccüh için en kalbi şükranlarımı sunuyorum. Şahsımdan öte bu fahri doktorayı da milletim adına alıyorum. Sayın Rektör Muhammed Ahmed Zeki’ye, Üniversite Meclisi’ne ve bu etkinliğin düzenlenmesine katkıda bulunan herkese teşekkür ediyorum.

Değerli dostlar;

Aralarındaki oldukça uzak sayılabilecek mesafeye rağmen Hindistan-Türkiye ilişkileri köklü bir tarihi geçmişe sahip. Örneğin, bölgede 350 yıl hüküm süren Babür Devletinin kuruluşunda Anadolu’daki Osmanlıların çok ciddi destekleri olmuştur. Ekber Şah modern Hindistan’ın da temelini oluşturan farklı inanç ve kökendeki insanları aynı devlet çatısı altında yönetebilme kabiliyetini bu coğrafyaya kazandıran ilk hükümdardır.

Ünlü Hint şairi Tagore’nin ‘sonsuzluğun yüzünde bir gözyaşı damlası’ olarak tanımladığı Tac Mahal ortak tarihimizin sembol eserlerinden biridir. Bu abidevi yapı, ülkemizin her köşesinde yüzlerce eseri olan Mimar Sinan’ın talebeleri tarafından inşa edilmiştir. Eserin banisi Şah Cihan’ın Osmanlı’ya olan muhabbetini bugün de saygıyla hatırlıyoruz. Kanuni Sultan Süleyman döneminin ünlü denizcisi Cihannüma kitabının yazarı Seydi Ali Reis’in Hindistan’da geçirdiği döneme ilişkin aktardığı zengin bilgileri bugün de hayranlıkla okuyoruz.

Osmanlı’nın son dönemlerindeki en önemli padişahı olan Abdülhamit Han’ın iadeyi ziyaret için Japonya’ya gönderdiği Ertuğrul Firkateyni 128 yıl önce Bombay Limanında heyecanla ve samimi bir muhabbetle karşılanmıştır. İstiklal Harbimizi yürüttüğümüz dönemde Hindistan halkının ülkemize verdiği desteği unutabilmemiz ise asla mümkün değildir. Türkiye’nin Kurtuluş Savaşı’nı 1922 yılında zaferle sonuçlandırması, Hindistan halkının kendi bağımsızlık mücadelesine de aynı zamanda ilham kaynağı olmuştur.

Dünyanın en önemli medeniyetlerine ev sahipliği yapmış Hindistan gibi bir ülkenin sömürge olarak kalmayı kabul etmesi zaten mümkün değildir. Nitekim tarihe geçecek bir azim ve cesaretle yürütülen bağımsızlık hareketi sonunda başarıya ulaşmıştır. Hindistan bağımsızlık hareketinin liderleri Gandi ve Nehru’nun iki ülke arasında güçlü ilişkiler kurulmasını arzu ettiklerini biliyoruz.

Tüm bu güçlü arka plana rağmen Türkiye-Hindistan ilişkilerinin bugün maalesef olması gereken düzeyin çok gerisinde bulunduğunu görüyoruz. Biz Türkiye olarak Hindistan’la siyasi, ekonomik, kültürel tüm ilişkilerimizi geliştirme, güçlendirme yönünde samimi bir iradeye sahibiz. Hindistanlı dostlarımızın da aynı yaklaşıma sahip olduklarına inanıyorum. Bilhassa Hindistan halkının ülkemize olan muhabbetini bizzat görme, şahit olma imkânını bulduk. İnşallah bu ziyaretim ilişkilerimizde yeni bir dönemin başlangıcına vesile teşkil edecektir. Bugün yaptığımız görüşmelerde gerek Sayın Başbakanla dar kapsamlı ve heyetler arası görüşmelerimizin çok çok verimli geçtiğini de özellikle ifade etmek istiyorum.

Değerli arkadaşlar;

Kültür ve eğitim Hindistan’la ilişkilerimizde büyük potansiyel barındıran alanların başında geliyor. Hindistan Cumhuriyeti’nin ilk kültürel işbirliği anlaşmasını 1951 yılında Türkiye Cumhuriyeti’yle imzalaması tesadüf değildir. Hint televizyonlarında yayınlanan Türk dizilerinin, Türk televizyonlarında oynayan Hint dizilerinin büyük ilgi görmesi de tesadüfî değildir. Hint çiftlerin düğünleri için giderek daha fazla ülkemizi tercih etmeleri de iki ülke kültürlerinin birbirlerine yatkınlığını ortaya koymaktadır. Ülkemizin hiçbir vatandaşı için Hindistan meçhul bir ülke, Hint kültürü meçhul bir kültür değil. Gönüllerdeki bu yakınlığı her alanda fiili işbirliğine çevirmemiz gerekiyor, geç kaldık. Bunun yolu da eğitim-öğretimden geçiyor.

Bugün Jamia Millia İslamia Üniversitesi'nde Yunus Emre Enstitüsünün işbirliğiyle ülkemizden gelen okutmanlar Hint öğrencilere lisans düzeyinde Türk dili ve edebiyatı dersleri veriyor. Halen ülkemizde 118’i Türkiye’nin sağladığı burslarla olmak üzere 171 Hindistanlı öğrenci yüksek öğrenim görüyor. Hindistan’da Türkiye burslarına olan ilginin katlanarak artıyor olmasından memnuniyet duyuyoruz. Mesela bu yıl başvuru sayısı 589 olarak gerçekleşmiştir, bu sayının daha da artmasını arzu ediyoruz. Ülkemizde öğrenim gören Hindistanlı gençlerin her birini ortak geleceğimiz adına çok önemli bir yatırım olarak görüyorum. İnşallah bu öğrenciler eğitimlerini tamamladıktan sonra nitelikli insan kaynağı olarak Hindistan’a en iyi şekilde hizmet edeceklerdir.

Dostluğumuzun daim kılınması için ortak tarihimizin genç nesillere aktarılması da sorumluluklarımız arasındadır. Bu güzide üniversite gibi kurumlar genç ve dinamik nüfuslara sahip Türkiye ve Hindistan’ın geleceğine ışık tutarken ortak tarihimize de özellikle bir gelecek hazırlama noktasında ortak tarihi yaşatacaklardır. Farklılıklar değil müşterekler üzerinden yürüteceğimiz çalışmalardan çok kısa sürede her iki ülkenin de faydasına önemli neticeler elde edeceğimize inanıyorum.

Küresel düzeyde yeniden bir yapılanma sürecinden geçtiğimiz şu dönemde ülkeleriniz arasındaki yakın işbirliğine her zamankinden daha çok ihtiyaç var. Güney Asya’nın önemli ülkesi Hindistan ile Avrupa, Asya ve Afrika kıtalarının buluşma noktası Türkiye arasındaki dayanışma, bölge ile birlikte dünyanın da barışına, huzuruna, refahına katkıda bulunacaktır. Bugün İstanbul’dan Yeni Delhi arası 5 saat 45 dakikadır, bunlar artık uzun mesafe değil. Bakıldığında her ne kadar uzak görülse de, ne kadar yakınlaştığımızı anlamamak için hiçbir sebep yok. Şimdi bundan sonra artık gençler olarak farklı bir dinamizme ulaşmamız lazım.

Gençler, bu meseleye sahip çıkmalısınız. Eğer sizler bu meseleye sahip çıkarsanız, Türkiye-Hindistan ilişkileri çok kısa bir sürede olması gereken seviyeye ulaşacaktır. Ama bunun için önce zihinlerdeki önyargıların bir kenara bırakılması gerekiyor. Sizlerden ricam; lütfen Türkiye’yi batılı ajansların haberlerinden veya terör örgütlerinin buradaki lobilerinin yaydığı yalanlardan değil bizzat kaynağından takip edin. Ülkemizde İngilizce yayın yapan çok sayıda televizyon kanalı, gazete, dergi var. Türkiye’yle ilgili gelişmeleri buradan takip etmenizi öneriyorum. Bu şekilde hareket ettiğinizde diğer kaynakların ülkemizle ilgili gerçekleri ne kadar saptırdıklarını, örttüklerini bizzat kendiniz de göreceksiniz.

Değerli arkadaşlar;

Teknolojinin ve iletişim araçlarının hızla yaygınlaşması, tüm ülkeleri çeşitli tehdit ve sınamalarla karşı karşıya bırakıyor. Siyasi ve ekonomik istikrarsızlıklar, gelir düzeyindeki dengesizlikler, yoksulluk, genç işsizliği gibi sorunlar, aynı zamanda düzensiz göç ve terörün de en önemli sebepleri arasındadır. Hiçbir ülkenin tek başına altından kalkamayacağı bu sorunlar, ancak tüm devletlerin ortak çabasıyla çözüme kavuşturulabilir.

Türkiye, tüm bu meselelere insanı ve vicdanı merkeze alan politika anlayışıyla yaklaşıyor. Kadim devlet geleneğimizin bize mirası olan ‘insanı yaşat ki devlet yaşasın’ ilkesini kendimize rehber edindik. Biz uluslararası istikrar ve barışın sadece adil bir sistemde sağlanabileceğine inanıyoruz. Adaletin de sorunları çözmekte görevli uluslararası kuruluşların yapılarından başlanarak tesisi gerekiyor.

Bilhassa genel olarak Birleşmiş Milletler olarak, ama özellikle de Güvenlik Konseyi’nin yapısının bir an önce reforme edilmesi şarttır. Örneğin dünyanın önemli ülkelerinden 1 milyar 300 milyon nüfusa sahip olan Hindistan’ın içinde olmadığı bir Güvenlik Konseyi’nin, sağlıklı bir yapıya sahip olduğunu kim iddia edebilir? 1 milyar 700 milyon nüfusa sahip olan İslam dünyasının temsil edilmediği bir Güvenlik Konseyi ne kadar adil olabilir? Uzun süredir ‘dünya 5’ten büyüktür’ diyerek dile getirdiğim itirazlarımın temelinde işte bu çarpıklıklar var.

Şu anda tüm dünyanın kaderini beş ülkenin eline, diline nasıl bırakabiliriz? Birinci Dünya Savaşı ve İkinci Dünya Savaşlarının şartları içerisinde oluşmuş böyle bir hava hala devam ediyor, böyle bir şey olabilir mi? Güvenlik Konseyindeki bir ülke atılan bir adıma, bir karara ‘hayır’ diyorsa, oradan bir kararın çıkması mümkün değil, böyle bir şey olabilir mi? Birleşmiş Milletler Güvenlik Konseyi’nden beklenen nedir? Adalettir. Şu anda Birleşmiş Milletler Güvenlik Konseyi’nde adalet var mı? Asla, böyle bir şey yok. Erdoğan bunu söylediği zaman sert oluyor, Erdoğan bunu söylediği zaman sevilmez oluyor. Tamam da, biz kime kendimizi sevdireceğiz, aslolan budur. Biz dünya mağdurlarına, mazlumlarına kendimizi sevdirebiliyorsak bu bize yeter.

Bunu da her yerde anlatmamız lazım, özellikle Hindistan’ın anlatması lazım. Niye? 1 milyar 370 milyon nüfusa sahip olan Hindistan bunu sürekli anlatması lazım, dillendirmesi lazım. Artık dönüşümlü bir Birleşmiş Milletler Güvenlik Konseyine ihtiyacımız var. Yani 196 ülkenin içinde daimi üye olarak yer aldığı bir Birleşmiş Milletler Güvenlik Konseyi. 20’li mi olacak, 20’li, ama bu dönüşümlü olacak. İki yılda bir 10 tanesi bu ülkelerin değişecek. Böylece bu dönüşümlü şekille 196 ülke de nerede yerini almış olacak? Birleşmiş Milletler Güvenlik Konseyi’nde yerini alacak. Hem geçici üye, hem daimi üye olmayacak, hepsi daimi üye olacak. Şu anda geçici üyelerin Birleşmiş Milletler Güvenlik Konseyi’nde kıymeti harbiyesi var mı, herhangi bir değeri var mı? Oylarının bir kıymeti var mı? Yok. Niye birbirimizi aldatıyoruz, böyle bir şey olamaz. Sadece elma şekeri dağıtıyorlar, 15 tane geçici üye; yok böyle bir şey, dürüst olmamız lazım. Hele hele Güvenlik Konseyi, adaletin dağıtımının gerektiği bir yer. Burada eğer bunu başaramazsak, Birleşmiş Milletler Güvenlik Konseyi’nden de hiçbir şey bekleyemeyelim.

Şimdi aynı sorun hemen hemen tüm uluslararası kuruluşlarda da söz konusu. Güçlü olan kimse haklı olan da o. Eğer gücün yoksa haksızsın. Biz diyoruz ki; hayır, haklı olan kimse, güçlü olan da o olmalı. Birinci ve İkinci Dünya Savaşlarının ardından Avrupa-Amerika merkezli olarak kurulan küresel düzen dünyanın kalanının haklarını savunmaktan giderek daha çok uzaklaşıyor. Demokrasi, insan hakları, özgürlükler gibi küresel düzeyde kabul görmesi için çalışılan değerlerin, çıkarları icap ettirdiğinde bizzat bunları ifade edenler tarafından ihlali artık gizlenemez bir bir hakikat haline gelmiştir.

İşte buyurun şu anda Suriye, işte buyurun Irak; yaşananlar ortada. Bu kadar açık ve net her şey ortadayken hala hangi adaletten bahsediyoruz? Milyona yakın insanı öldüren, bir devlet terörü estiren bir katil Esad hala Suriye’nin başında durabiliyorsa bu Birleşmiş Milletler’e rağmen, artık söyleyecek söz kalmıyor. Dünyanın güçlü ülkeleri şu anda Birleşmiş Milletler Güvenlik Konseyindeki beş daimi üye acaba buna ne tür bir çözüm getirdi şu ana kadar? İşin içinde yaşayan biziz, 911 kilometre sınırı olan ülke biziz. Yaralı olan ülke de biziz, şu ana kadar 3 milyon mülteciyi topraklarında barındıran biziz.

25 milyar dolar STK’larla birlikte oraya biz harcama yaptık. Peki, dünyadan size bir yardım gelmedi mi? Söyleyeyim; Avrupa Birliği bize söz verdi, ‘2016 Temmuz ayında 3 milyar avro göndereceğiz’ diye. Ne geldi biliyor musunuz? 725 milyon avro. Peki, Birleşmiş Milletlerden gelmedi mi? Birleşmiş Milletler Donörler Toplantısı yaptı ve topladığı paralardan bize şu ana kadar 550 milyon dolar gönderdi. 6,5 yılda bizim harcadığımız ise 25 milyar dolar. Hani nerede adalet? Kaldı ki bu para da bize gelmiyor ha, UNESCO vasıtasıyla yardımcı kuruluşlara gidiyor.

Adalet çağrılarının karşılıksız kaldığı her yerde ortaya dökülmeyi bekleyen potansiyel sorunlar var. Bakın Somali’ye ilk giden siyasi lider ben oldum. Şu anda dünyada herhalde lider olarak giden pek yok. Ve Somali’de şöyle gerçekten onurlu, şahsiyetli bir büyükelçilik binası kuran da Türkiye oldu. Şu anda Somali’de bizim 80 dönüm üzerinde muhteşem bir büyükelçilik binamız var, o da Somali’de. Diğerlerinin bazıları konteynerlerde büyükelçilerini oralarda bekletiyorlar, bazıları kenar-köşe yerlerde, ama hala onlar gelip de Somali’de büyükelçilik binalarını dahi kuramadılar. Ama öbür taraftan bakıyorsunuz sağda-solda donörler toplantıları da yapılıyor, onlar da devam ediyor. Bunları görmemiz lazım. Hiçbir ülkenin, hiçbir kuruluşun dünyayı böyle bir tehditle karşı karşıya bırakmaya hakkı yoktur.

İşte bu sebeple biz gördüğümüz adaletsizlikler, haksızlıklar, riyakârlıklar karşısında itirazlarımızı her platformda, her fırsatta dile getirmeyi sürdüreceğiz. Biz bölgemizde yaşanan tecrübelerden süzülüp gelen bu ikazlarımızla kendimizle birlikte dost ve müttefik olarak gördüğümüz tüm ülkelerin de menfaatlerini korumaya çalışıyoruz. Hindistan’ın bu konuda bizi en iyi anlayacak ülke olduğundan şüphe duymuyorum. Uluslararası kuruluşlardaki işbirliğimizi yoğunlaştırarak adil ve sürdürülebilir bir dünya için hep beraber daha yakın çalışmalıyız.

Sevgili arkadaşlar, sevgili gençler;

Bölgemizde ve küresel düzeyde yaşanan krizler karşısında geliştirdiğimiz insani diplomasiyi çok önemli görüyorum. Mesela Suriye krizinin, az önce ifade ettim, başından bu yana izlediğimiz açık politika politikası ve ülkemizde bulunan Suriyelilere sağladığımız hizmetler uluslararası toplumun takdirini kazanmıştır. ‘Çok iyisiniz, hakikaten siz olmazsanız bu ne olacak’; bize bunları söylüyorlar. Ama biz de ‘buradan şöyle biraz yük alalım, elimizi taşın altına koyalım’ deyince orada kimse yok. Şimdi şunu da söylüyorum: Hala Suriyeliler bombalanmaya devam etse biz kapımızı yine kapamayacağız, kapımız yine açık olacak. Niye? O varil bombalarından kaçan insanları, o kimyasal silahlardan kaçan insanları, o konvansiyonel silahlardan kaçan insanlara eğer kapılarımızı kapatırsak biz de zalimlerden olmaz mıyız? Zulme rıza zulümdür.

Afrika’dan Myanmar’a kadar geniş bir coğrafyada ihtiyaç sahiplerine insani yardımlar ulaştırmanın gayreti içindeyiz. Bugün Türkiye, milli gelirine oranla yaptığı insani yardımlar noktasında dünyada kaçıncı sırada biliyor musunuz? Birinci sırada. Buna rağmen mazlumların ve mağdurların feryatları her geçen gün artıyor. Bu durum terör musibetinin genişlemesine uygun bir zemin oluşturuyor. Öyle ki, dünyada terör saldırılarından etkilenmeyen ülke neredeyse kalmadı. İnsanların korkularını, endişelerini, mağduriyet duygularını, inançlarını sömürerek zemin bulan terör örgütleri bir ur gibi yayılıyor.

Şu gerçeğin artık kabul edilmesi gerekiyor: Terörizmin önü sadece kuvvet kullanılarak kesilemez. Terör örgütlerinin silahlı güçleri yanında asıl onlara hayat alanı sağlayan fakirlikle, eşitsizlikle ve cehaletle mücadele edilmesi gerekiyor. Terörü herhangi bir din, etnik grup ya da coğrafyayla eşleştirenler kesinlikle art niyetlidir. Hepimizin ortak sorunu olan terörle mücadelede başarı, tüm ülkelerin birlikte ve samimi şekilde çaba göstermesiyle elde edilebilir.

Terörle ortak mücadele için üzerinde birleşilmesi gereken ilkelerin başında tüm terör örgütlerine karşı ayrım gözetmeksizin mücadele edilmesi gerekiyor. Bakınız biz dünyayı kana bulayan ve Türkiye’yi de hedef alan DEAŞ’a karşı kararlılıkla mücadele ediyoruz. DEAŞ İslam için bir yüz karasıdır, bizim için ciddi bir lekedir, Müslümanlar için bir tehdittir. Ve bunların İslam’la yakından-uzaktan alakası yoktur; bunu böyle bilmemiz lazım, buna göre de tedbirlerimizi almamız lazım. Ve biz şu anda Suriye’de, Cerablus’ta, Rai’de, Dabık’ta, El Bab’da bunlarla çok ciddi mücadeleler verdik. 3 bini aşkın DEAŞ’lı teröristi etkisiz hale getirdik, hala da bu mücadelemiz sürüyor ve sürecek.

Bunun yanında PKK, PYD, YPG, bunlarla da mücadele ediyoruz, bunlar da terör örgütleri. Ama kalkar da birileri de onlara sığınarak DEAŞ’la mücadele yoluna giderse bu bizi üzer. Onun için biz diyoruz ki; gerek yok onlara, biz onlarla mücadeleyi birlikte yaparız, o güç zaten bizde var. Koalisyon güçleri, biz hep beraber bu işi hallederiz. Yabancı terörist savaşçıların çatışma bölgelerine seyahatlerinin engellenmesi için her ülkeden daha fazla çabayı biz harcıyoruz. Bununla birlikte DEAŞ’a ve El Kaide’ye karşı uluslararası planda gösterilen duyarlılığın mesela PKK’ya ve farklı isimlerle gizlenmeye çalışılsa da onun bir parçası olan YPG, PYD gibi örgütlere karşı gösterilmesini de bekliyoruz.

Kendileri terör eylemine maruz kaldığında dünyayı ayağa kaldıranların başka ülkelerin hassasiyetleri karşısında duyarlı olmaları şarttır. Hele hele bir terör örgütüyle mücadele kılıfı adı altında başka terör örgütlerini desteklemek, açık söylüyorum; kendi huzurunuzu kendi elinizle baltalamanızdan başka bir şey değildir. Biz kendimizle birlikte dost ve müttefik olarak gördüğümüz tüm ülkelerin geleceği için bu görüşlerimizi savunmaya, bu mücadeleyi vermeye devam edeceğiz. Aynı şekilde şartlar ne olursa olsun mağdurlara ve mazlumlara asla sırtımızı dönmeyecek, imkânlarımızı onlarla paylaşmayı sürdüreceğiz.

Değerli arkadaşlar;

Gerek bugün içinde bulunduğumuz durum, gerekse hedeflerimiz bakımından Hindistan’la olan ilişkilerimizin geliştirilmesini çok önemli görüyoruz. Karşılıklı fayda temelinde kuracağımız ortaklıklar bize küresel düzeyde güç sağlayacaktır. Ekonomi ve ticaret, ilişkilerimizin önemli bir boyutunu oluşturuyor. Potansiyelimizin çok gerisinde olan ticaretimizi dengeli bir şekilde artırmak için önümüzdeki tüm fırsatları değerlendirmeliyiz.

Güçlü insani ve kültürel altyapıyı, özellikle bunu desteklemezsek ekonomik birlikteliklerin sürdürülebilir olması da mümkün değildir. Onun için ilişkilerimizin insani boyutunu her alanda geliştirmenin çabası içinde olmalıyız. Ortak medeniyet, tarih ve kültür havzamıza birlikte sahip çıkmalıyız. Dünyanın hızla tek düze hale gelmeye yöneldiği, buna doğru gitti bir dönemde renklerimizi ve zenginliklerimizi tüm insanlığın hizmetine sunmak suretiyle bu tehdidin üstesinden gelebileceğimize inanıyorum.

Bugün burada bizleri misafir eden Jamia Millia İslamia Üniversitesi'nde gördüğüm bu güzel manzara gelecek için doğrusu ümidimi de artırmıştır. Hele hele İstanbul Üniversitesi, Kadir Has Üniversitesi gibi bu üniversitelerle işbirliğiniz, bunlar da Türkiye-Hindistan arasındaki dayanışmanın güzel bir ifadesidir. Yöneticileri, öğretim elemanları ve öğrencileriyle Üniversitemize çalışmalarında başarılar diliyorum. Sizleri saygıyla, sevgiyle selamlıyorum. İlginiz ve nezaketiniz için hepinize teşekkür ediyorum. Kalın sağlıcakla.

AK Parti’mizin saygıdeğer mensupları,

Kurucular Kurulumuzun, Merkez Karar ve Yürütme Kurulumuzun, Merkez Disiplin Kurulumuzun, Demokrasi Hakem Kurulumuzun kıymetli üyeleri,

Çok değerli kardeşlerim,

Hanımefendiler, beyefendiler;

Sizleri en kalbi duygularımla hasretle, muhabbetle selamlıyorum.

27 Ağustos 2014 tarihinde milletimiz tarafından Cumhurbaşkanlığı görevine seçilmem sebebiyle Anayasa gereği ayrılmak zorunda kaldığım, kurucusu olduğum partime, yuvama, sevdama, aşkıma bugün yeniden dönüyorum. Tam 979 gün sonra bu hasret hamdolsun sona eriyor. Bugün burada bir kez daha ‘selamünaleyküm’ diyerek heyetinizin içine tekrar dahil oluyorum.

16 Nisan Anayasa değişikliğiyle cumhurbaşkanlarının parti üyeliği yasasının değiştirilmesi ve yasağın kaldırılmasını, böyle bir imkânı en güzel şekilde şu anda değerlendiriyor ve partime yeniden üye oluyorum. Tabii bu ayrılık aslında sadece bir resmi ayrılıktı. Aramızdaki mesafe mevzuat gereği olan bir mesafeydi. Gönlümüz hep beraber oldu, hep beraberdi. Biliyoruz ki gönüllere sınır çizmek, gönüllere duvar örmek mümkün değildir. Biz hep ‘Bu hududu kimler çizmiş gönlüme / Dar geliyor gardaşım’ dedik ve işte bugünlere geldik.

Olağanüstü Kongremizde özellikle vedalaşmayı yaparken ‘AK Parti 13 yıllık bir siyasi parti olsa da aslında asırlar öncesinden başlamış kutlu bir yürüyüşün, kutlu bir davanın mirasını omuzlarında taşıyan bir partidir’ demiştim o gün. Bize asırlar gibi gelse de, tarihi süreklilik içinde denizde damla misali olan 979 günlük ayrılığımızın sona eriyor olması, beni asıl bu bakımdan heyecanlandırıyor.

Milletimiz adına öncülüğünü, hizmetkârlığını üstlendiğimiz bu kutlu yürüyüşü inşallah önümüzdeki dönemde hep birlikte daha güçlü, çok daha kararlı bir şekilde sürdüreceğiz; buna inancım tam. Biz yola milletimizle birlikte çıkmıştık. Bugüne kadar her ne yapmışsak milletimiz için yaptık, milletimiz için yapmaya da devam edeceğiz. Bugüne kadar hangi sorunun üstesinden gelebilmişsek, yine milletimizin duası, desteği sayesinde geldik. Biz milletimiz için çalıştıkça, gayret ettikçe, ter döktükçe milletimiz bize daha çok sahip çıktı. Yeri geldi biz milletimiz için gövdemizi siper ettik, yeri geldi milletimiz bizim için gövdesini siper etti. 15 Temmuz bunun çok açık, net bir ispatıydı.

Türkiye’ye saldıran herkesin, bizi hedef almasının sebebi budur. Bazıları sanıyor ki mesele şahsımızdır, mesele hükümetimizdir, mesele partimizdir. Halbuki mesele milletimizdir, mesele ülkemizdir, mesele devletimizin ta kendisidir. Mesele bağımsızlığımızdır, hedeflerimizdir, iddialarımızdır. Biz de, milletimiz de bu gerçeği çok iyi biliyoruz. Bu anlayışla gecemizi gündüzümüze katarak ekonomiden altyapıya, güvenlikten adalete kadar her alanda elimizden gelenin en iyisini yapmaya çalıştık, çalışıyoruz ve çalışacağız. İnşallah bundan sonra da aynı şekilde yolumuza devam edeceğiz.

Kardeşlerim;

Cumhurbaşkanlığına aday olduğumuzda; ‘bu bir veda değil bu yeni bir başlangıçtır’ demiş ve yeni dönemi hatırlayın, bir hatimeyle değil Fatiha ile başlatmıştık. Gerçekten partimizi kurduğumuz 2001 yılı Ağustos ayından Cumhurbaşkanlığı görevine seçildiğimiz 2014 yılı Ağustos ayına kadar yaşadıklarımız tarihi bir değişimin, dönüşümün ifadesidir. Ülkemize kazandırdığımız hizmetlerin en yakın şahidi milletimizin ta kendisidir.

AK Parti olarak bizim en büyük gücümüz milletimizin değerlerine sahip çıkmamız yanında, insanlarımızın hayat kalitesini artırma konusundaki başarımızdır. Daha da önemlisi; bu hizmetlerden ülkemizin en ücra köşesinde mütevazı kulübesinde yaşayanından en büyük şehrinin en yüksek binasında ikamet edene kadar her bir vatandaşımızın yararlanıyor olmasıdır. Elbette bizim bir değerler dünyamız var ve bu uğurda her türlü mücadeleyi yürüttük yürütürüz. Ama hizmetlerimizde asla ayrımcılık yapmadık, yapmıyoruz ve yapmayacağız.

Sözümün muhatabı bize kulak verenlerdir, ama icraatlarımız herkes içindir. Bu ülkede kesinlikle kim ne derse desin ikinci sınıf vatandaş yoktur, 80 milyonun tamamı birinci sınıf vatandaştır. Teröre, ihanete, bozgunculuğa sapmayan her insanımızın başımızın üzerinde yeri vardır. Biz bu samimiyetle ve gayretle çalıştığımızda milletimizden gereken karşılığı göreceğimize inanıyorum. Onun için ben değerli kardeşlerime bundan sonra yükümüzün daha da ağır olduğunu özellikle hatırlatmak istiyorum. AK Parti’nin başarısını anlamak istemeyenler, hep başka yerlere bakıyor. Hâlbuki milletimizle aramızda var olan rabıtaya, muhabbete, hürmete baksalar, geçtiğimiz 15 yılın sırrını da çözecekler. Ama işlerine gelmiyor, oraya bakmıyorlar.

Ülkemizin sosyal bilimler literatürüne ‘AK Parti tarzı siyaseti’ diye bir kavramı kazandırdığımıza inanıyorum. İnanmasalar da, gerçek bu… Böyle bir tarz-ı siyaset artık var mı, literatüre girdi mi? Girdi. İnşallah önümüzdeki yıllarda bu konu enine-boyuna konuşulacak, tartışılacak ve gelecek nesillere ışık tutacak bir kavramsal çerçeveye de oturtulacaktır.

Değerli arkadaşlar;

Gönül olarak birlikte olsak da hukuken ayrı kaldığımız 2,5 yılı aşkın dönemde Türkiye, ülkemiz ve milletimiz açısından hayati sonuçları olan çok önemli hadiseler yaşadı. Doğrudan milletin oyuyla göreve gelen Cumhurbaşkanını kabullenmek istemeyenler her zamanki gibi kendilerini komik duruma düşürecek işlere kalkıştılar. Davetlerimize iştirak etmemekten, Meclis’te ayağa kalkmamaya kadar akıllarına gelen her türlü direnişi sergilediler.

Bilhassa Beştepe’deki Cumhurbaşkanlığı Külliyesi’ne taşınmamızın ardından bu bina üzerinden şahsımızı ve dolaylı olarak Partimizi yıpratmaya yönelik akla hayale gelmeyecek ahlaksızlıklar sergilendi. Ülkemize iftihar verici bir eser kazandırmanın sevincini bu tür iftiralarla gölgelemeye çalışanları her zaman olduğu gibi milletimize havale ettik. Nitekim milletimizin Cumhurbaşkanlığı Külliyesi’ne, kendi evine sahip çıkması karşısında bu tavırları sergileyenler de kendilerine çekidüzen vermek zorunda kaldılar. ‘Gelmem’ diyen kim varsa sonunda bir gün Beştepe’nin yolunu öğrendi.

Diğer yandan Suriye ve Irak’ta giderek kötüleşen durum ülkemizi hem sınırlarımız boyunca, hem de büyükşehirlerimizde ciddi bir terör tehdidiyle karşı karşıya bıraktı. Suriye’deki gelişmeleri bahane ederek Kürt kardeşlerimizi sokağa çağıran bir siyasi partinin ihanet derecesindeki sorumsuzluğu çok sayıda kardeşimizin canına mal oldu. Yasin Börü ve arkadaşlarının da aralarında bulunduğu 50’nin üzerinde vatandaşımız bölücü örgütün taraftarları tarafından sokaklarda alçakça katledildi; bunu görmemezlikten gelemeyiz. Şüphesiz ki bunun bedelini de milletimiz onlara ödetti, ödetecektir.

Bir yanda ana muhalefetin iftiraları, diğer yandan terör örgütlerinin giderek hızlanan sinsi eylemlerinin gölgesinde 7 Haziran seçimlerine ulaştık. Bu seçimde Türkiye, 2002 yılından beri ilk defa istikrar ve güven ortamını kaybetme tehlikesiyle hatırlayın, karşı karşıya kaldı. AK Parti’nin tek başına hükümet kuracak çoğunluk elde edememesi, muhalefet partilerinin de aralarında çoğunluğu sağlayacak bir birlik oluşturamamaları ülkemizi yıkıcı bir krizin eşiğine getirdi. Milletimizden aldığımız güçle Anayasanın verdiği yetkileri kullanarak ülkemizi siyasi krizden sağ salim çıkartıp 1 Kasım seçimlerine ulaştırdık.

Bu iki seçim arasında yaşadığımız bir diğer önemli sorun da, bir süredir sinsi şekilde yürütülen terör eylemlerinin aleniyet kazanarak artmasıdır. Ceylanpınar’da iki polisimizin evlerinde uyurken terör örgütü tarafından şehit edilmeleri, bizim için bardağı taşıran son damla olmuştur. Devlet tüm gücü ve imkanlarıyla terör örgütünün üzerine gitmeye başlamıştır. ‘Çukur eylemleri’ dediğimiz hadiseler de bu dönemde ortaya çıkmıştır. Türkiye, bir yandan siyasi istikrarsızlığın, diğer yandan terör eylemlerinin aynı zamanda sınırlarında yaşanan tacizlerin kıskacında zorlu bir imtihan yaşadı. Hamdolsun bu imtihanların hepsinden de yüz akıyla çıktık. Seçimlerin yenilenmesi sürecini başarıyla yürüterek siyasi istikrarı tekrar tesis ettik. Türkiye, yıllardır demokrasi ve ekonomiyi güçlendirmek için çalışan AK Parti iktidarlarının istikrar ve güven iklimine yeniden kavuştu.

Askerimizle, polisimizle, korucularımızla verdiğimiz mücadeleyle bölücü terör örgütünü açtığı çukurlara biiznillah gömdük. Suriye’den sınırlarımıza yönelen tehditleri tamamen ortadan kaldırmak için de kapsamlı bir operasyonun hazırlıklarında son aşamaya geldik. FETÖ’nün kamudan, iş dünyasından ve sivil toplum faaliyetlerinden tasfiyesi konusunda ciddi ilerlemeler kaydettik. İşte tam bu aşamada Türkiye tarihinin en büyük ihanet teşebbüsüyle karşı karşıya kaldı.

Kardeşlerim;

Hiç şüphe yok ki, 15 Temmuz darbe girişimi Türkiye’ye ve Türk milletine karşı yapılmış en büyük saldırılardan biridir, sıradan değildir. Asker elbisesi giymiş FETÖ mensubu teröristler, devletin namuslarına emanet ettiği silahları millete çevirerek ülkemizi işgale kalkışmışlardır. O gece nasıl büyük bir ihanetle başladıysa, ertesi gün de o derece büyük bir kahramanlık hikayesiyle nihayete ermiştir. Milletimizin canı pahasına verdiği bir mücadeleyle, düşünün, 29 gün sabahlara kadar bu millet 81 vilayette uyumadı. Bu neydi? Ülkesine sahip çıkmaktı, milletine sahip çıkmaktı, gece-gündüz demeden ‘uyumayacağım’ dedi, uyamadı.

Başarısızlığa uğrattığımız bu darbe girişimi hepimiz için başka hiçbir şekilde elde edemeyeceğimiz dersler içermektedir. FETÖ başta olmak üzere terör örgütleriyle mücadelenin kararlı ve süratli bir şeklide yürütülmemesi halinde başımıza neler gelebileceğini 15 Temmuz’da hep birlikte gördük. Şimdi bazıları diyor ki, işte burada haklı-haksız, şu-bu vesaire.

Değerli arkadaşlar; öyle veya böyle, ama bir gerçeği bilelim ki, takiyyenin bu kadar başarılı yapıldığı bir başka örgüt Türkiye’de yoktur. Bunlar kendilerini gayet iyi gizliyorlar. Ve bizim burada artık kalkıp da ‘acaba şu ne dedi, bu ne dedi’ diye bakamayız. Ülkede bir yargı vardır, hukuk sistemi vardır ve yargı çalışmaktadır, hukuk çalışmaktadır, gereği neyse bu yapılacaktır. Zaman zaman arkadaşlarıma söylüyorum, önünüze gelip gözyaşı dökenler de olabilir. Ben şuna inanıyorum: Acırsak acınacak hale gelebiliriz, bu gerçeği de görmemiz lazım.

Uygulamaları gördük, yaşananları gördük, bu millete karşı, bu devlete karşı böyle bir darbe girişiminin dünyada emsali yoktur. Ve Pensilvanya’daki o terörist başı, düşünün, oradan 170 ülkeyi yönettiğini ifade ediyor. 170 ülkeyi yönettiğini ifade ederken sadece Amerika’daki charter school’larda şu an itibarıyla 75 bine yakın öğrencinin eğitimi ve yıllık gelirlerinin 700-750 milyon dolara tırmandığı bir kaynak var. Ve bu kaynak nereden geliyor? Bu kaynak Amerika’daki devlet ödemeyi bizzat yapıyor. Bu öyle rastgele herkese böyle bir para, böyle bir ödeme yapılabilir mi? Yapılmaz. Bütün bu soru işaretlerinin cevabını bulmamız gerekiyor.

Aynı şekilde Avrupa’da, Almanya’daki gelişmelere bakıyoruz, felaket. Orada her türlü destek onlara veriliyor, bir de PKK’ya veriliyor. Peki, bunlar niye veriliyor? Güçlenen Türkiye’nin önünü kesmek için veriliyor. Eğer benim bir bakanım uçuş izni alamıyor Avrupa’ya gidemiyorsa, ha bu soruya bizim cevap bulmamız gerekiyor. İşte şimdi de ne diyor? ‘Peki, biz bundan sonra ne yapacağız’ diyorlar. Bugüne kadar ne yaptığınız ortada; ‘bundan sonra ne yapacağız’ demek ne demek? Ha bundan sonra yapacağınız bir şey var, nedir o? Bugüne kadar açmadığınız şu fasılları açmaktan başka çareniz yok. Bunu açarsanız ne ala, açmadığınız takdirde güle güle. Türkiye bunların kapıkulu değildir. Ve bugüne kadar ne söylendiyse, ne denildiyse bunlar hepsi yerine gelmiştir.

Şimdi bir haber dün alıyorum, işte yakında NATO Zirvesi var, orada görüşme talepleri var. Ee? Yukarıdan aşağı 5 tane madde saymışlar. O 5 maddeye bakıyorum, ‘ilk adımı Türkiye’yi atması gerekir, OHAL kalkması gerekir.’ Ee? Şu olması lazım, bu olması lazım… Geçin bunları geçin, siz ne yapacaksınız onu söyleyin. Sen önce git Fransa’daki OHAL’i kaldır. Onu kaldırmayacaksın, bizdeki OHAL’i kaldıracaksın. Biz bu terörle mücadeleyi neyle vereceğiz? Orada 10 tane, 15 tane terörist öldürüldü Fransa’da, bundan dolayı OHAL ilan ettiler. Bizde devleti yıkmaya yönelik bir darbe teşebbüsü var, 249 şehidimiz var, 2193 gazimiz var. Biz OHAL ilan edemeyeceğiz, beyefendilerden izin alacağız; böyle bir şey olabilir mi? Onun için de tabi onlara söyleyeceğiz tek şey; önce bu fasılları halledeceksiniz, verdiğiniz sözleri tutacaksınız, ondan sonra masaya oturur konuşuruz. Aksi takdirde sizinle görüşecek bir şeyimiz kalmadı.

Tabii bu arada Suriye’de başlattığımız Fırat Kalkanı Harekâtı, gerçekten Silahlı Kuvvetlerimizin başarılarla dolu bir süreçtir, İstihbarat Teşkilatımızın başarılarla dolu bir sürecidir. Özellikle Cerablus operasyonu çok çok başarılı olmuş ve DEAŞ oradan def edilmiştir. Ardından Rai, ardından Dabık, ardından Bab, bütün bu operasyonlar başarılı bir şeklide sürmüş ve oralardan DEAŞ atılmıştır. Ve şimdi sırada Münbiç ve bildiğiniz gibi değerli arkadaşlar, Rakka var.

Burada tabii ki hedef, başta Amerika olmak üzere koalisyon güçleriyle beraber ne yaparız? Yarın günübirlik bir Rusya seyahatimiz var, Sayın Putin’le bunları enine-boyuna görüşeceğiz, konuşacağız. Temenni ederim ki, oradan hayırlı bir neticeyle döneriz. 16’sında da Amerika seyahatimiz var, orada da yine bütün bu konuları enine-boyuna görüşecek ve bunları bir bütün içerisinde ele alır da buralardan inşallah yeni bir süreci başlatabilirsek, öyle temenni ediyorum ki inşallah Suriye’de, hatta Irak’ta yeni bir dönemin adımları atılmış olur.

Nihai kertede bir de tabii FETÖ’nün, PKK’nın, DEAŞ’ın ve diğer terör örgütlerinin bütün ortak amaçlarına karşı biz ulusal ve uluslararası bazda ne yapacağız? Amaç, bu ülkeyi bölmektir, bunu bileceğiz. Bu milleti parçalamaktır, bu devleti çökertmektir, işte buna karşı biz milletimizle birlikte hep ne diyoruz? Tek millet, tek bayrak, tek vatan, tek devlet, bu 4 temel ilke bizim için çok önemli.

Şimdi bütün arkadaşlarımdan benim istirhamım şudur: Biz, milletimizi parçalamak, bölmek isteyenlere karşı milletimizin birliğini ne yapıp yapıp sağlamamız lazım. Biliyorum, 16 Nisan için Türkiye’nin dört bir yanında çok gayret sarf ettiniz, çok koşturdunuz, çok çalıştınız. 81 vilayette bu çalışmayı şimdi bizim tek millet anlayışıyla taçlandırmamız lazım, bunu başarmak zorundayız. Türk’ü, Kürt’ü, Laz’ı, Çerkez’i, Gürcü’sü, Abhaza’sı, Boşnak’ı, Roman’ı vesaire, tek millet olacağız ve bunu başarmak bizim görevimizdir birinci derecede. Kucaklıyoruz, kucaklayacağız, ama bizim bu havuza herkes gelmek zorunda değil. Her zaman söylüyorum, sevgililer sevgilisinin davetine herkes icabet etti mi? Etmedi. Biz kimiz ki? Ama biz çağrımızı yaparız, biz davetimizi yaparız; gelen gelir, gelmeyene söyleyecek bir şeyimiz yok.

İki, tek bayrak. Bizim bayrağımıza alternatif bir bayrak asla düşünülemez. Ve o paçavralara o niyetle bakanlar da, biz, kusura bakmasınlar, o niyetle bakmayız, gereği neyse onlara da onu yaparız. İşte onun için PYD, YPG, onların kuzey Suriye’deki heveslerini biz kursağında bırakacağız, bunu da herkes böyle bilmelidir. Ve kendi göbeğimizi kedimiz keseceğiz; başkasından bize yar yok, destek de yok. O zaman ne yapacağız? Kendi göbeğimizi kendimiz keseceğiz.

Üç, tek vatan, kimse 780 bin kilometrekarelik bu vatan topraklarını bölemez, kimse böyle bir gayretin, hevesin içerisine girmesin. 780 bin kilometrekaresiyle bu vatan bizimdir ve tek vatandır. Onun için geldiğimizde verdiğimiz söz neydi bizim 15 sene önce? ‘Batıda ne varsa doğuda da, güneydoğuda da o olacak, kuzeyde ne varsa güneyde de o olacak.’ Biz bunları yaptık mı? Yaptık, eğitimde yaptık, sağlıkta yaptık, adalette yaptık, emniyette yaptık, ulaşımda yaptık, enerjide yaptık, gıda tarımda yaptık, hepsinde yaptık, hala da yapmaya devam ediyoruz. 15 yıl önce, 20 yıl önce kim derdi Hakkari’ye bir Selahaddin Eyyubi Havalimanı yapılacak, kimin aklından geçerdi? Ama biz bunu yaptık. Iğdır’a kim derdi, Kars’a kim derdi, Ağrı’ya kim derdi; bunları bu iktidar yaptı. Niye? Bu ülkede ayrımcılık olmasın diye yaptı, bölücülük olmasın diye yaptı, onun için kimse AK Partiyi bölücü olarak değerlendiremez, bölücü olarak takdim edemez.

Batının uşakları buraya gelip, Diyarbakır, şurası-burası dolaşıp, ondan sonra da kalkıp şu ifadeleri kullanabilirler: ‘Türkiye’de bölücülük var, ayrımcılık var.’ Asla; asıl bölücülük, ayrımcılık onlarda. Niye? İşte oralardaki benim vatandaşlarıma bunlar zulmediyorlar. İşte buyurun, İsviçre’de önce Parlamentonun önüne dev bir pankart asmışlardı biliyorsunuz, şakağıma tabanca dayamışlardı, şimdi yeni bir adım daha attılar. Zürih Başkonsolosluğumuzun bütün camlarına boyaları fırlattılar ve o çevredeki duraklara Erdoğan’a ölüm diye yazılar yazdılar.

Peki, nerede İsviçre’nin polisi, ne iş yapar bunlar? Türkiye’de İsviçre’nin Büyükelçiliğine veya Konsolosluğuna varsa biz böyle bir şeye müsaade eder miyiz? Asla ve bugüne kadar etmedik. Bir ufak hareketlenme olsa, bizim güvenlik güçlerimizin ilk işi oralarda tedbir almaktır, hep böyle baktık. Çünkü onların hepsini biz emanet olarak görmüşüzdür, ama biz karşılığını ne yazık ki aynı şekilde görmedik, bulamadık.

Bütün bunlara rağmen milletimizin bu değerleri canı pahasına savunması boş değildir. Ve dört, tek devlet... Bizim devlet içinde devlet, böyle bir anlayış yok, Türkiye Cumhuriyeti Devleti’nden başka bizim bir devlet anlayışımız asla olamaz ve yoktur. Hatırlarsanız, darbe girişiminin hemen ardından ‘başaramayacaksınız’ diye haykırdığımızda, milletimizin gözyaşlarıyla bize eşlik etmesi işte bu irfanının sonucudur. 15 Temmuz gecesi sokakları, meydanları dolduran milyonlarca insan, bayrağının indirilemeyeceğini, ezanın susturulamayacağını, ülkesinin işgal edilemeyeceğini söylerken, bu uğurda hayatını ortaya koyarken, aynı zamanda bizim üzerimizdeki sorumluluğu da katbekat artırmıştır, onun için yükümüz ağırdır. Bu vesileyle milletimizin ve devletimizin bekası için 15 Temmuz gecesi ve terörle mücadelede hayatını feda eden tüm şehitlerimize Allah’tan rahmet, yakınlarına sağlığı diliyor, gazilerimizi minnetle yad ediyor ve şifalar diliyorum.

Değerli arkadaşlar;

Hiç şüphesiz hukuken AK Partiden uzak olduğumuz dönemin en son ve en önemli sınaması, 16 Nisan halkoylamasıydı. Türkiye 16 Nisan tarihine durup dururken gelmedi, yıllardır dillendiğimiz, konuştuğumuz bir konu. Bu meselenin bir yönetim sistemi tartışması olduğunu hep söyledik. Bu açıdan bakarsanız 200 yıllık, daha güncel gelişmeler açısından da bakarsanız 10 yıllık geçmişi var. Türkiye için parlamenter sisteme geçiş Osmanlı döneminde yapılmış bir tercihti, Cumhuriyet döneminde de bu tercihte ısrar edilmiş, böylece 2007 yılına kadar gelinmiştir. Darbeler, muhtıralar, koalisyonlar, krizler, kaoslar içinde geçen bu uzun dönemi kimsenin dikensiz gül bahçesi gibi göstermeye hakkı yoktur.

2007 yılında sistem bir kez daha tıkandığında artık bu işin böyle gitmeyeceği ortaya çıkmıştır. Anayasaya, teamüllere, açık hükümlere rağmen dayatılan 367 garabeti amaçlananın tam tersi bir sürecin başlamasına vesile olmuştur. O yıl Türkiye, sadece Meclisini yenilemekle kalmamış, cumhurbaşkanının seçim yöntemini de değiştirmiştir. Bu kararın verildiği gün Türkiye’de yönetim sisteminin fiilen değiştiği gündür aslında. 16 Nisan’da bu karar ete-kemiğe büründürülmüş, anayasaya derç edilmiştir.

Dünyanın hiçbir yerinde her ikisi de halk tarafından seçilen, her ikisi de yürütme yetkileriyle donatılmış 2 yönetici yoktur, olamaz. Ülkemizde cumhurbaşkanları darbe yönetimleri tarafından vesayetin bekçisi olarak tasavvur edilerek sembolik olmanın çok ötesinde yetkilerle teçhiz edilmişti. İşte bu çarpıklık yönetim sisteminin kökten değişimiyle cumhurbaşkanını bambaşka bir konuma getirmiştir. Halkoylaması kampanyası boyunca, dilimizin döndüğünce bu sistemin ne olduğunu, ülkemize hangi faydaları sağlayacağını milletimize anlatmaya çalıştık.

16 Nisan’da demokratik haklarını kullanan 50 milyon vatandaşımızın tamamına şahsım, milletim adına teşekkür ediyorum. Dünyada bu işin benzeri yok, yüzde 85’in üzerinde bir katılımla bir değerlendirme. Anayasa değişikliğine ‘evet’ diyerek bu tarihi dönüşüme katkı veren 25 milyon 200 bine yakın vatandaşıma hassaten şükranlarımı sunuyorum. Ama bu vesileyle tabi ki ‘hayır’ diyenlere de aynı şekilde demokratik haklarını kullanma yolunda gayret sarf ettikleri için onlara da teşekkür ediyorum. Fakat bizim onlara şükranımız, en azından herhalde onların da ‘evet’ diyenlere şükranının gerektirir. Olur veya olmaz, çok da önemli değil, biz yolumuzda zaten devam ediyoruz.

Şunu da tabi burada açık ve net söyleyeyim: yüzde 51,4 bir AK Parti oyu değildir. Ama şunu da söyleyeyim: Yüzde 48,6 da bir CHP oyu değildir, onun için kimse kimseyi aldatmasın. Önümüzde yerel seçimler var, önümüzde inşallah 2019’un Kasım’ında Parlamento ve başkanlık seçimi var, orada her şey daha net ortaya çıkacaktır.

Dolayısıyla Türkiye’de başvurulması gereken her yere başvuranlar, -bilemiyorum bunların tabi kılavuzu kimler- Yüksek Seçim Kurulu biz biliriz ki nihai karar merciidir; ama Yüksek Seçim Kuruluna gidiyorsun, Yüksek Seçim Kurulu nihai kararını veriyor. Sen onunla tatmin olmuyorsun, Anayasa Mahkemesi diyorsun, o arada Anayasa Mahkemesi bir açıklama yapıyor, oradan da umudunu kesiyorsun, şimdi de AİHM’e gidiyorsun. Yahu AİHM’in böyle bir görevi yok, görev alanının içerisinde böyle bir şey yok ve bu ülkenin seçimle ilgili iç işlerine karışma yetkisi yok.

Tabi yenilen pehlivan yenilgiye doymuyor. Onun için sabırlı ol, bak önümüzde 2019’da seçimler var, o seçime iyi hazırlan, milletin gönlüne gir ve millet de gönlünde size bir yer ayırsın, ama bunu yapmıyorlar. Hala Türkiye’yi bakıyorsunuz ne kadar Türkiye düşmanı varsa, teröristler varsa, onların kapılarına gidiyor ve teröristlerle beraber kampanya sürdürecek kadar ne yazık ki seviye kaybına uğruyorlar.

16 Nisan’da kullanılan oyun da, çıkan evet rakamının da Türk demokrasisinde bir rekor olduğunu özellikle belirtmek istiyorum. Demokrasimiz milletimizin 15 Temmuz’da kanlarıyla, 16 Nisan’da ise sandığa yansıttıkları güçlü iradeyle rüştünü ispat etmiştir. Bundan sonra demokrasimiz hakkında görüş beyan eden herkesin bu gerçeği göz önünde bulundurmasını istiyoruz. Hem bizim açımızdan, hem hukuki olarak, hem de milletimizin gündemindeki yeri itibarıyla 16 Nisan artık geride kalmıştır, bundan sonra tüm enerjimizi, dikkatimizi, planlarımızı 2019 seçimlerine göre yapmak mecburiyetindeyiz. Diğer partilere de tekrar aynı tavsiyede bulunuyoruz.

Değerli arkadaşlar;

Yaşadığımız tüm bu tecrübelerin bize verdiği dersleri şöyle özetle tekrarlamakta fayda görüyorum: Eğer yaşadıklarımızdan ders çıkartmaksak, yarın benzer sıkıntılara yeniden duçar olmamız kaçınılmazdır. Şayet milletimizin bize verdiği desteğin devam etmesini istiyorsak, böyle bir hataya düşmemeliyiz. Bunun için bizim hiçbir terör örgütüne karşı müsamaha gösterme hakkımız yoktur. Bizim bu ülkenin tek bir kuruşunu dahi çarçur etme hakkımız yoktur. Bizim milletimizin huzuru, refahı, geleceği için yapılması gereken hiçbir çalışmayı öteleme, savsaklama hakkımız yoktur.

Şunu söylüyorum, tabi bugün burada belediye başkanlarımız filan yok, bakanlarımız var, ama onlar da inanıyorum ki televizyonlardan izliyorlar, bizim hizmetimizde şuna dikkat etmemiz gerekir: Hizmet gereklidir, ama hizmet yeterli değildir, aslolan yeterli olanı yapmaktır. Yeterli olan nedir? Yeterli olan, halkımızın gönlüne girmektir, halkımızın gönlünü kazanmaktır.

Bizim rehavete kapılma, hele hele milletimizin rotasından çıkma hakkımız asla yoktur. Çok büyük hizmetler yapıyoruz, 15 senede Cumhuriyet tarihinde görülmemiş yatırımları hamdolsun AK Partimiz yaptı, yapmaya da devam edeceğiz. Altyapı, üstyapı, bütün her şeyiyle, eğitim, sağlık, bütün bu alanların hepsinde, bunu yapacağız ve bunu yapmamak için de hiçbir engel önümüzde yok. Bizim bu gücümüz var. Aksi takdirde şehitlerimize mahcup oluruz, gazilerimize mahcup oluruz, evlatlarımıza mahcup oluruz.

Değerli kardeşlerim;

Bu fakir mahcup olmak istemiyor, sizlerin de mahcup olmak istemediğinize inanıyorum. Öyleyse çalışacağız, daha çok çalışacağız, daha samimi çalışacağız, daha verimli çalışacağız, daha çok insana ulaşacağız, bizi duymamış olana kendimizi duyuracağız, bizi tanımamış olana kendimizi tanıtacağız.

Bir gece geç kaldık, Ani Harabelerini dolaştık, Recep Akdağ Bey filan beraberdik. Dönüşte dedim ki, ‘Recep Bey, şöyle bir çat kapı yapalım.’ Çıktık, şöyle bir çat kapı yaptık. Tabii bizi görünce ev sahibesi, gelin, kızı neyse, şaşırdılar. Dedik ‘evin beyi yok mu?’ ‘Bey şu anda sürülerle beraber’ dedi. Meğerse çobanmış. Dedim, ‘Peki bize ikram edebileceğin bir şeyin var mı?’ ‘Ne demek Başbakanım, buyurun’ dedi, kapıyı açtı, hemen aldı bizi içeriye. Ve malum tandır hazır, peynir, petek bal, hemen onlar geldi, çay geldi. Ama bu arada da hemen telefonla beyini arıyor, ‘Bey bey bak Başkanım bizde’ diyor. O da ‘İyi bakın ha’ diyor. Neyse verdi telefonu bize, dedim ‘Yakın- uzak neredesin?’ ‘Uzaktayım Başbakanım’ dedi. Dedim, ‘O zaman sen hiç yorulma, bize hanımefendi burada gerekli ikramı yapıyor.’ Gerçekten ikram, izzet, muhabbet bayağı kesifti, güzeldi.

Çıktık, şehre gelmeden dedim ki, ‘bir kapıyı daha çalalım’; bir çat kapı daha yaptık. O evin sahibi filan onlar oradaydı. Ve hemen kahve ikramı için evin gelinine ev sahibesi talimat verdi, kızımız da kahveyi getirirken düşürdü ve eli kesildi. Ben de Recep Bey’e dedim ki, ‘Şöyle hemen al hastaneye götür.’ O zaman da o hastane yeni yaptığımız hastanelerden bir tanesiydi herhalde. Recep Bey aldı hastaneye götürdü, neyse dikiş filan atıldı, ama onlar ikramlarını bize yine yaptılar.

Neyi diyeceğim? Söyleyeceğim şey şu: Bu insanlar bizim insanlarımız. Ben onlar Kürt müdür, Zaza mıdır, şu mudur, bu mudur, böyle bir şey bilmiyorum, çat kapı yaptım. Ve bizim bu anlayışı yaygınlaştırmamız lazım. Durmayacağız, çat kapı yaşayacağız, özel davet yok. Parası pulu olanlara gidelim de diğerlerini kenarda bırakalım, yok. Parası pulu olanın zaten her şeyi var, yani gerek yok. Ama biz öbürlerine gidelim, bizimle yürüyenler ağırlıklı onlar. Ha öbürlerini öteleyelim mi? Hayır, onu da demek istemiyorum. Ancak, buradaki samimiyet orada yok. Onun için de biz kuradan çıkar gibi çat kapı yapalım, gidelim. Ve bu bambaşka bir heyecan, bambaşka bir zevk, bunu yapalım ve bizi yanlış bilene doğrusunu da anlatalım.

Toplumun hiçbir kesimini tabii ki ihmal etmeyeceğiz, özellikle gençlere ve kadınlara özel önem vereceğiz. Onun için kadın kollarımızın görevi çok çok ağır, çok çok önemli, aynı şekilde gençler... Bunun için kendimizi sürekli yenileceğiz. Gençlere ulaşmak için hangi yenilikleri yapmamız gerekiyorsa yapacağız. Kadınların gönlünü fetih etmek için ne yapılması gerekiyorsa yapacağız. Ben de eşime, Semiha Hanıma huzurlarınızda teşekkür ediyorum. Tabii tüm bakan arkadaşlarımızın aynı şekilde eşlerine teşekkür ediyorum, milletvekili arkadaşlarımızın, hanım milletvekillerimizin kendilerine aynı şekilde eşlerine teşekkür ediyoruz.

Ülkemizin büyümesi, gelişmesi, ilerlemesi için çalışan işçisinden işadamına, esnafından çiftçisine tüm kesimleri destekliyoruz, destekleyeceğiz. Büyüme oranımızı daha da yükselteceğiz. Üretimi, ihracatımızı arttıracağız. İstihdamı arttırıyoruz arttıracağız. Enflasyonu Allah’ın izniyle daha da düşüreceğiz. Ama bu arada faizleri mutlaka aşağıya çekeceğiz. Hep söylüyorum; faiz-enflasyon, bir sebep-netice meselesidir. Sebep faizdir, enflasyon neticedir, onun için bu adımı atacağız. Mevcut projeleri süratle tamamlayacak, yenilerini hemen devreye alacağız.

Özellikle savunma sanayi projelerimiz bizim için kritik öneme sahip. Bu alanda ülkemize yüksek teknoloji katkısı olmayan hiçbir proje bizim için muteber değildir. İşte dün Hindistan seyahatinde Sayın Modi ile yaptığımız görüşmelerde özellikle bilişim teknolojisi, yazılım vesaire bunları kendileriyle görüştük. Hatta hatta uzay teknolojisinde ciddi adımlar attılar, ‘Türkiye ile müşterek adımları atabiliriz, yaparız’ dediler. İnşallah bunları da kovalayacağız.

Terörle mücadele ve Suriye operasyonlarında yaşadığımız tecrübeler, savunma sanayinin tüm alanlarında kendi kendine yeterli bir ülke haline gelmemizin en stratejik önceliğimiz olduğunu göstermiştir. Bunlarla birlikte eğitimde, sağlıkta, adalette, güvenlikte, şehirleşmede, sosyal yardımlarda kat etmemiz gereken önemli mesafeler var.

AK Parti en zor dönemde biliyorsunuz iki husustan vazgeçmemiştir; bunlardan biri özgürlük-güvenlik dengesini gözetmek, diğeri de ekonomideki önceliklerimiz ve yatırımlarımızdan asla vazgeçmemektir. Bugün dünyanın en eli kanlı terör örgütlerinin saldırılarına maruz kalmasına rağmen mücadelesini demokrasi ve hukuk içinde yürüten bir ülke olmamızın gerisinde işte bu anlayış var. Aynı şekilde etrafımız ateş duvarıyla çevrili olmasına, içimizde de benzer görüntüler ortaya çıkartılmaya çalışılmasına rağmen büyüme rakamlarımızla, büyük yatırımlarımızla hala en önlerde yer almamızın sırrı da budur. Önümüzdeki yıllarda da demokrasi, hukuk ve yatırımlar konusundaki hassasiyetlerimizden vazgeçmeyeceğiz

Değerli kardeşlerim;

Bizim sizlerle olan yol arkadaşlığımız, gönüldaşlığımız öyle pamuk ipliğine bağlı değildir. Bizim muhabbetimiz rüzgâra göre yön değiştirmez. Çünkü bizim kardeşliğimiz ahiret kardeşliğidir, buna böyle bakacağız. Bizim dava arkadaşlığımız ervah-ı ezelden levh-i kalemde yazılmıştır, buna böyle bakacağız. Ama dava adamlığı da kolay değildir. Üstat ne diyor:

“Eyvah, eyvah, Sakaryam, sana mı düştü bu yük?

Bu dâva hor, bu dâva öksüz, bu dâva büyük!..

Ne ağır imtihandır başındaki, Sakarya!

Binbir başlı kartalı nasıl taşır kanarya?

İnsandır sanıyordum mukaddes yüke hamal.

Hamallık ki, sonunda, ne rütbe var, ne de mal,

Ve ayrılık, anneden, vatandan, arkadaştan.”

Böyle bir yolculuk... Bizler hor da olsa, öksüz de olsa bu davayı taşımaya talip olduk. Rabbimiz ne buyuruyor? Dağların bile çekemediği yükü insan ne yaptı? Yüklendi. Şimdi bunun hakkını hep beraber vermemiz lazım. Kimse bizi buna zorlamadı. Her birimiz kendi irademizle, kendi tercihimizle bu meşakkatli yola revan olduk. Sonunda rütbe, mevki-makam, mal ummadan, hiçbir şey hesap etmeden çıktığımız yol bizi işte buralara getirdi. Er kişi niyetine musallada ve oradan mezara; yolculuk bu. Elbette bu ağır yükü çekemeyenler de oldu, olacaktır. Onları ademe mahkûm ediyor, değerlendirmesini milletimize bırakıyoruz. Şu da bir gerçek ki; bugüne kadar bu davaya, bu partiye sırtını dönüp de iflah olan kimse görmedik.

İnşallah bundan sonraki çalışmalarımızda saflarımızı daha da sıkılaştırarak yolumuza devam edeceğiz. 21 Mayıs’ta gerçekleştirecek olağanüstü kongremizden partimizin güçlenerek çıkacağına inanıyorum. Olağan kongre sürecini fırsat bilerek bu güçlenmeyi aşağıdan yukarıya doğru ve kararlı bir şekilde sürdürmeliyiz. Kaybedecek zamanımız yok. Yolumuz uzun, vazifemiz ağırdır. Önce mahalli seçimlerin, ardından Cumhurbaşkanlığı ve milletvekili seçimlerinin yapılacağı 2019 yılına kadar geçecek süreyi çok iyi değerlendirmek mecburiyetindeyiz.

Rabbim yolumuzu, bahtımızı açık etsin. Hakk’a ve halka hizmet yolunda Mevla’m bize güç versin, kuvvet versin. Rabbim yol arkadaşlığımızı, gönüldaşlığımızı daim ve kaim eylesin. Bu düşüncelerle sözlerime son verirken, aileme yeniden katılıyor olmanın, bu çatı altında yeniden sizlerle biraraya gelmenin sevinci, heyecanı, mutluluğu içinde hepinize sevgilerimi, saygılarımı sunuyorum. Muhabbetiniz, coşkunuz, ahde vefanız için her birinize gönülden teşekkür ediyorum. Hepinizi Allah’a emanet ediyorum, kalın sağlıcakla.

Kıymetli misafirler,

Değerli kardeşlerim,

Sizleri en kalbi duygularımla, muhabbetle selamlıyorum. Mukaddes Emanetler Işığında başlığıyla düzenlenen serginin ve sempozyumun başarılı geçmesini Rabbimden niyaz ediyorum. Osmanlı’nın Mısır’ı fethinin ardından mukaddes emanetlerin İstanbul’a getirilişinin 500. Yıl Dönümü vesilesiyle düzenlenen bu programın hayata geçirilmesinde emeği geçen İnsan ve Medeniyet Hareketi yöneticileri başta olmak üzere herkesi tebrik ediyorum.

Her biri kendi alanlarının üstadı mertebesinde olan sanatkârlarımızın eserlerinden oluşan sergimizi de İslam medeniyetinin sanat alanında yükselişinin adımlarından biri olarak görüyorum. Sempozyuma görüşleriyle, birikimleriyle katkı verecek olan hocalarımıza da buradan özellikle teşekkür ediyorum.

Değerli kardeşlerim;

Mukaddes emanetlere ev sahipliği yapıyor olmamız, milletçe bizim en büyük iftihar sebeplerimizden biridir. Açıkçası, bu emanetlere bizden daha iyi sahip çıkabilecek, hiçbir şekilde saygıda kusur etmeyecek bir başka millet olduğunu da sanmıyorum. Dünyayı etraflıca gezdim, geziyorum, dolaşıyorum, gerçekten bu hassasiyeti bizim milletimiz emanetleri aldığı andan bugüne çok çok dikkatli, hassasiyetle buraya kadar getirdi ve güçlenerek de götürüyor.

Bugün çevremize baktığımız zaman, İslam tarihi bakımından çok önemli nice eserin, nice mekânın, nice eşyanın maalesef ya tamamen kaybolup gittiğini, ya da harap vaziyette bulunduğunu görüyoruz. Halbuki medeniyetler manevi mesajlarıyla olduğu kadar, maddi miraslarıyla da yaşarlar, yaşatılırlar. Bu maddi mirasın orijinalleri hassasiyetle muhafaza edilirken, onlardan ilham alınarak üretilen eserlerin yeni nesillerin günlük hayatlarının bir parçası haline getirilmesi de çok ama çok önemlidir.

Peygamber Efendimizin (A.S) kendisi hayattayken başlayan O’nun hatıralarına hürmet gayretlerinin, daha sonra hoyrat bir şekilde ortadan kaldırılmaya çalışılmasından fevkalade üzüntü duyuyoruz. Bizim ecdadımız, Medine’deki son askerimiz oradan çekiline kadar Peygamber Efendimizin (A.S) aziz hatıralarına hürmette en küçük bir kusur etmemiştir. İstanbul’dan Mekke ve Medine’ye gönderilen surre alayları bu hürmetin en önemli sembollerinden biridir. 1400’lü yılların başından itibaren kutsal topraklara gönderilen bu alaylara İstanbul ve Anadolu’da ahali tarafından verilen katkılar da eklenirdi, böylece ortaya çıkan meblağ yol boyunca uğranılan yerlerde ve özellikle Mekke, Medine’de fakir-fukaraya, bölge halkına dağıtılırdı. Surre alayının Anadolu Yakasında yola çıktığı yerin adının Ayrılık Çeşmesi olarak ifade edilmesi dahi başlı başına ibret vericidir.

Fahrettin Paşa’nın Medine kuşatmasının başlamasından kısa bir süre önce kutsal emanetlerin son kısımlarını İstanbul’a ulaştırmak için gösterdiği gayreti bir asır sonra saygıyla yâd ediyoruz. Kendisine verilen emirlere rağmen, Peygamberimize olan muhabbeti ve onun hatıralarına olan hürmeti sebebiyle aylarca Medine’yi bırakmayan Fahrettin Paşa’nın subaylarından biri şöyle diyordu: “Yapamaz Ertuğrul evladı sensiz, / Can verir, cananı (S.A.V) veremez Türkler / Ebedi Hadim-ül Harameyniniz / Ölsek de Ravza’nı ruhumuz bekler.”

Gerçekten çok zor şartlar altında sürdürülen şanlı bir direnişin sonunda İstanbul’un ve bu kutsal şehrin talan edileceği şantajıyla, zaten atacak kurşunları, yiyecek lokmaları kalmamış olan askerlerimiz Medine’yi boşaltmak zorunda kalır. Bölgenin işgaline ve yaşanan tüm zorluklara rağmen, surre alaylarıyla adet haline getirilen Harameyn’deki fukaralara yardım dağıtma işi 1924 yılına kadar sürdürülmüştür. Ne milletmişiz, ne ecdadımız varmış bizim, hiç bunları hafife almamış, sonuna kadar sahiplenmiş. Esasen bu güzel geleneği yeniden başlatmayı da düşünmeliyiz, başarmalıyız. Yine milletimizin tamamının katkılarıyla oluşturulacak bir fon aracılığıyla mübarek üçaylar boyunca Mekke ve Medine’de bulunan, dünyanın her köşesinden gelmiş gariplere yardım ulaştıracak bir mekanizmayı da kurabiliriz, bunun da gayreti içerisinde olmamız gerekir diye düşünüyorum.

500 yıllık tarihi süreç boyunca İstanbul’a getirerek koruma altına aldığımız mukaddes emanetlere adeta gözümüz gibi bakarak işte bugünlere kadar geldik. Topkapı Sarayındaki Mukaddes Emanetler Dairesini en son 2007 yılında kapsamlı bir tadilattan geçirip genişlettik. Mukaddes emanetler Peygamber Efendimizle birlikte diğer peygamberlerin, İslam büyüklerinin, kutsal mekanların hatıralarını da kapsıyor. Bu bakımdan biz aslında diğer dinlere mensup insanların da emanetlerinin bir yerde bekçiliğini yapıyoruz. Mukaddes emanetlere olan saygımız, bunların korunması, muhafazası konusunda çok önemli sanat eserlerinin ortaya konmasına vesile olmuştur. Bu emanetlere Allah’ın izniyle kıyamete kadar canımız pahasına sahip çıkmakta, onlara hürmeten yapılan eserleri devam ettirmekte kararlıyız. İstanbul gibi muhteşem bir şehre böyle muhteşem bir emaneti bağrında muhafaza etmenin çok yakıştığına inanıyorum.

Değerli kardeşlerim, saygıdeğer hocalarım;

Bölgemizde yaşanan acılar Müslümanlar olarak mukaddes emanetlerde sembolleştirdiğimiz değerlerimize yeterince sahip çıkamadığımızın en büyük ispatıdır. Asırlar boyunca İslam’ın ve Müslümanların en nadide eserlerine ev sahipliği yapmış Suriye ve Irak topraklarında yaşanan vahşet yüreğimizi parçalıyor, yakıyor. Bazen şunu söylüyorum: Ah Suriye, keşke seni tanımasaydım, tanıdıktan sonra tabii bu çok daha ağrımıza gidiyor. Bütün o eserlerin yer ile yeksan olması bizi gerçekten yakıyor, yıkıyor.

Bölgeden hemen her gün çocukların, kadınların, ihtiyarların, masum insanların ya terör örgütleri ya da güya onlara karşı operasyon yürüten güçler tarafından katline dair acı haberler geliyor. Türkiye olarak bu acıların önüne geçebilmek için hem kendi sınırlarımız boyunca, hem de uluslararası alanda elimizden gelen tüm gayreti gösteriyoruz. Esasen bölgede oynanan oyunun bizim birliğimizi, beraberliğimizi, geleceğimizi hedef aldığını da çok iyi biliyoruz. Ama ne yazık ki üzülerek söyleyeceğim, hala birliğimize, beraberliğimize, dirliğimize gayret sarf etmiyoruz. Acaba nasıl kendi içimizde bölünebiliriz, bunun gayreti içerisinde olanları da gördükçe bu bizi ayrıca yaralıyor.

Her zamankinden çok daha fazla birliğe, beraberliğe, kardeşliğimizi güçlendirmeye ihtiyacımızın olduğu bir dönemden geçiyoruz, bunu da özellikle vurgulamak istiyorum. Az önce Mehmet Güney kardeşimin ifade ettiği gibi, bizim bu dayanışmamız, bu birliğimiz, bu beraberliğimiz tartışılmaz. Bunun devam etmesi, güçlenerek devam etmesi olmazsa olmazımızdır. Bugüne kadar bu senaryonun neticeye ulaşmasına izin vermedik, inşallah bundan sonra da bölünmemize zemin hazırlama gayreti içerisine girenleri bu fırsatı milletimizle beraber vermeyeceğiz.

Türkiye’nin istiklali ve istikbali için yürüttüğü mücadelenin başarısı tıpkı bin yıldır olduğu gibi tüm İslam coğrafyasının istiklali ve istikbaline önderlik edecektir. Hatta daha da ötesi, Türkiye’nin duruşu dünyanın her yerindeki mazlumlar ve mağdurlar için de bir umut kaynağı olacaktır. Zaten halklar nezdinde bir sıkıntı yok, sıkıntı başka yerde. Bu bakımdan sorumluluğumuz çok ağır. Kendimizle birlikte bölgemizde ve dünyada üstlendiğimiz misyonun hakkını vermek, millet ve devlet olarak boynumuzun borcudur.

Dün bize ‘hasta adam’ diyenlerin, bugün kendilerinin ekonomik, sosyal, siyasi hastalıkların pençesinde kıvrandıklarını biliyoruz. Bu kritik dönemi bizim çok iyi değerlendirmemiz gerekiyor. Şunu unutmayalım: Her kriz yeni bir fırsattır. Bize kurulan tuzakları tersine çevirip yeni bir yükselişin basamakları haline getirebiliriz, bu şansımız var, bu insan gücümüz var. Bunun için birliğimize, beraberliğimize, kardeşliğimize çok sık bir şekilde sahip çıkmamız şarttır. Yeni dönemde siyaset, ekonomi ve güvenlik boyutundaki başarılarımızı medeniyetimizi ihyası için olmazsa olmaz olarak gördüğümüz eğitimle, kültürle, sanatla, mimariyle tahkim etmeliyiz.

Bu noktada tabi hocalarımıza gerçekten çok ama çok iş düşüyor. Ve teşvik, gençlerimizin bu alanlardaki hakikaten rol üstlenmeleri geleceğimizin teminatı olmaları bakımından da çok çok önemli. Şayet bun başaramazsak, şeklen de, ruhen de arzu ettiğimiz özgünlüğe ve özgürlüğe kavuşamayız. Merhum Arif Nihat Asya’nın veciz bir şekilde ifade ettiği gibi:

“Neler duydu şu dünyada,

Mevlidine hayran kulaklarımız.

Ne adlar ezberledi ey Nebi,

Adına alışkın dudaklarımız.

Artık yolunu bilmiyor,

Artık yolunu unuttu ayaklarımız.

Kabe’ne siyahlar yakışmamıştı,

Ya Muhammed, bugünkü kadar.”

Evet, kulaklarımıza, dudaklarımıza, ayaklarımıza bu şekilde sitem etmek istemiyorsak, tüm unsurlarıyla medeniyetimize sahip çıkacağız. Önümüzdeki dönemde medeniyetimizin ihyası için yürütülen çalışmaları en az güvenlikteki, en az diplomatik alandaki başarılar kadar önemli görüyoruz.

Ben bu duygularla bir kez daha Mukaddes Emanetler Işığında Sergisi ve Sempozyumunun hayırlı olmasını diliyor, emeği geçen tüm kardeşlerime şahsım, milletim adına tekraren teşekkür ediyorum. Sizlere sevgilerimi, saygılarımı sunuyorum, kalın sağlıcakla.

AK Parti ailesinin kıymetli mensupları,

Yurt içinden ve yurt dışından kongremizi şereflendiren kıymetli misafirler,

Sevgili yol arkadaşlarım,

Değerli hanım kardeşlerim,

Sevgili gençler,

Kıymetli kardeşlerim;

Sizleri en kalbi duygularımla, hasretle, muhabbetle selamlıyorum. Allah’ın selamı, rahmeti, bereketi hepinize, hepimize olsun.

Adalet ve Kalkınma Partimizin 3. Olağanüstü Büyük Kongresinin; partimiz, ülkemiz, milletimiz, demokrasimiz, dünyanın dört bir yanındaki tüm dost kardeşlerimiz için hayırlara vesile olmasını Allah’tan temenni ediyorum. Bu vuslat kongresi için 81 vilayetimizden salonumuzu teşrif eden tüm kardeşlerime, Ankara’ya hoş geldiniz diyorum. Yurt dışından teşrif ederek bu mutlu günümüzü bizlerle paylaşan misafirlerimize ayrıca hoş geldiniz diyorum.

Kurulduğu 14 Ağustos 2001’den bugüne kadar AK Parti teşkilatında görev almış, genel başkanlarımıza, kurucularımıza, Merkez Karar ve Yönetim Kurulu üyelerimize, bakanlarımıza, milletvekillerimize, il, ilçe, belde başkanlarımıza, belediye başkanlarımıza, il genel ve belediye meclis üyelerimize, köy-mahalle temsilcilerimize, sandık müşahitlerimize, burada ifade edemediğim tüm gönüldaşlarımıza şükranlarımı sunuyor, her birini ayrı ayrı selamlıyorum. Birlikte yol yürüdüğümüz kardeşlerimizden ahirete irtihal etmiş olanlara Allah’tan rahmet diliyor, hatıralarını hürmetle yâd ediyorum.

Hanım kardeşlerim;

Sizlere ayrı bir hitabım olacak. Türkiye’de hanımları siyasetin asli unsuru haline getirmiş bir partinin kurucusu olarak ilk günden beri siz hanım kardeşlerimle beraber yol yürüyor olmanın memnuniyetiyle her birinize şükranlarımı sunuyorum.

Gençler;

Siyasete gençlik kollarında başlamış bir kişi olarak sizlerin emeğinin bu parti için ne kadar önemli olduğunu çok iyi biliyorum ve hepinize ayrı ayrı teşekkür ediyorum. Seçilme yaşını 18’e düşürürken bunu laf olsun diye, kâğıt üzerinde kalsın diye yapmadık. Bu kongremizden başlayarak her seçimde, her kademede gençlerimize verdiğimiz sözleri yerine getireceğiz. Çünkü bu hareketin başlangıcından bugüne kadar elde ettiği tüm başarılarda hanımlarımızın ve gençlerimizin çok büyük bir payı var.

Her zaman ifade ettim, burada bir kez daha tekrarlıyorum: AK Parti yolu da, kaderi de ülkemizle ve milletimizle bütünleşmiş bir partidir. Türkiye’nin demokrasisi, ekonomisi, kalkınması, güvenliği için gayret eden, ter döken, fedakârlık yapan herkese buradan teşekkür borucumuz vardır. Vatan müdafaası için sınırlarımız ötesinde ve sınırlarımız içinde görev yapan kahraman askerlerimize teşekkür ediyorum. Evimizin, mahallemizin güvenliğinden küresel suç faaliyetlerine kadar geniş bir alanda bizim huzurumuz için görev yapan polislerimize huzurlarınızda teşekkür ediyorum. Terör örgütleriyle mücadelemize önemli katkı sağlayan güvenlik korucularımıza huzurlarınızda teşekkür ediyorum.

Hangi kurumda, hangi konumda nerede görev yaparsa yapsın, ülkemizin, milletimizin büyümesi, kalkınması, gelişmesi, hedeflerine ulaşması için emek veren tüm kardeşlerime teşekkür ediyorum. Tabii en büyük teşekkürü, en büyük şükranı, en büyük takdiri 80 milyonun tamamıyla milletimiz hak ediyor. Bize güvendiği, inandığı, destek verdiği, en zor zamanımızda dahi yanımızda yer aldığı için milletimin her bir ferdine yürekten teşekkürlerimi sunuyorum.

Biliyorsunuz 19 Mayıs’ı geride bıraktık, gençliğin dinamizmiyle geleceği buluşturduk. Şimdi 8 gün sonra İstanbul’un fethinin 564. yıl dönümüne ulaşacağız, bu vesileyle coğrafyamızdaki ilk devletimizi kuran Süleyman Şah’tan Osman Gazi’ye, Fatih Sultan Mehmet Han’dan Gazi Mustafa Kemal’e kadar bu toprakları vatanımız haline getiren tüm abide isimleri rahmetle, hürmetle yâd ediyorum.

Kardeşlerim;

Bundan yaklaşık 3 yıl önce 27 Ağustos 2014 tarihinde yine bu salonda, sizlere “Her bitiş yeni bir başlangıçtır” diyerek, helalleşerek ayrılmıştık, hatırlayın o günü. Tabi bu sadece hukuki bir ayrılıktı, gönüllerimiz hiçbir zaman ayrı düşmedi, sevinçlerimizi de, hüzünlerimizi de hep tek yürek, tek kalp olarak yaşadık. İşte şimdi de tam 998 gün sonra yine aynı salonda, “Evet, nerede kalmıştık?” diyerek yeniden bir aradayız.

Cumhurbaşkanlığına aday olurken bunun bir hatime değil, Fatiha olduğunu, yeni bir başlangıç olduğunu ifade etmiştik. Bugün bir kez daha besmelemizi çekiyor, Fatiha’mızı okuyor, daha büyük hedefler için daha çok çalışmak üzere yeni bir başlangıç yapıyoruz.

Rahman ve Rahim olan Allah’ın adıyla… Alemlerin Rabbi Allah’a hamdolsun. O Rahmandır, Rahimdir. O ki din gününün sahibidir. Ancak sana ibadet eder, ancak senden yardım dileriz. Bizi doğru yola ilet. Bizi kendisine nimet verdiklerinin yoluna ilet, gazaba uğrayanların, sapkınların yoluna değil. Amin.

16 yıl önce çıktığımız bu kutlu yolda sadece Rabbimizden yardım istedik, milletimizden destek talep ettik. Milletimizin dudaklarından dökülen hayır dualarına en az sandıkta kullandığı oy kadar önem verdiğimiz için 16 yıldır sürekli büyüyerek, güçlenerek bugünlere geldik. Gönül kazanmayı oy kazanmak kadar önemli gördüğümüz için, içeride ve dışarıda maruz kaldığımız onca saldırıya rağmen dimdik ayakta durabildik. ‘İnsanı yaşat ki devlet yaşasın’ anlayışına sıkı sıkıya sarıldığımız için, tüm zor zamanlarımızda milletimizi yanımızda bulduk. Bu ülkede güvenlik kaygılarıyla demokrasi taleplerinin aynı anda karşılanabileceğini gösterebildiğimiz için 81 vilayetimizin tamamında karşılık bulan tek parti olabildik.

Kentin köyüne, en mutena semtinden en mütevazı köşesin kadar ülkemizin tamamına hizmet ettik. Ayrımcılık yapmadık, hangi il olursa olsun ulaştık. ‘Burası şu partiye oy verdi, burası bu partiye oy verdi’ demedik, hepsine hizmet götürdük, bundan sonra da götürmeye devam edeceğiz. Eğitimden sağlığa, adaletten emniyete, ulaşımdan enerjiye, sanayiden haberleşmeye tüm hizmetleri götürmek suretiyle herkesi bu ülkenin birinci sınıf vatandaşı haline getirdik.

Türkiye’nin gücünün ve imkânlarının kendi vatandaşlarıyla birlikte dünyanın her yerindeki mazlumlara, mağdurlara, gariplere kucak açmaya yettiğini gösterdiğimiz için, nereye gitsek muhabbetle karşılanıyoruz. Muasır medeniyet seviyesinin üzerine çıkmış Türkiye idealinin ancak tarihimize, kültürümüze, değerlerimize, ecdadımızın hatırasına sahip çıkarak hayata geçirilebileceğini ispatlayarak milletimizin her kesimine ulaştık. Eğer 16 yıl sonra dahi hala ‘AK Parti nedir?’ diye soranlar varsa, AK Parti işte budur.

Değerli kardeşlerim;

Büyük kongrelerimiz hasret giderme ve parti organlarında görev alacak arkadaşlarımızı belirlemenin yanında kapsamlı bir muhasebe ve murakabe yapmanın da vesilesidir. Şimdi sizlere, kuruluşumuzdan bugüne kadar 188 ay geçti, bu dönemde yaşadıklarımızı kısaca özetlemek istiyorum.

2001 yılının Ağustos ayında AK Parti’yi kurarken isminden ve programından başlayarak partimizi her şeyiyle milletimize hizmetkâr olacak bir anlayışıyla dizayn ettik. Türkiye’de kuruluşu tepeden tabana doğru değil tabandan tepeye doğru gerçekleştirilmiş ilk ve tek parti AK Partidir. Bunun için AK Parti milletin partisidir diyoruz. Kuruluşumuzdan bu yana geçen 16 yıla yakın zamanda milletimizin emanetinin hakkını vermenin gayreti içinde olduk. Dünyada normal demokratik düzen içinde faaliyete başlamasından 16 ay gibi kısa bir süre sonra çok güçlü bir şekilde iktidara gelen tek, az bir parti örneği vardır. Bu durum sorumluluğumuzu daha da artırmıştır.

Milletimizin AK Parti’yi kısa sürede güçlü bir şekilde sahiplenmesinin sebebini bizden önceki dönemlerde yaşanan hadiselere baktığımızda daha kolay anlayabiliriz. 1990’lı yıllar boyunca yaşanan hadiselerin her biri ülkemizin demokrasisi ve ekonomisi üzerinde ne yazık ki oluşturulan o yıkıcı tahribatlar yol açmıştı. Hatırlayınız o günleri, üst üste yaşadığımız krizler sebebiyle ekonomimiz batmıştı. Kuyrukları hatırlayın, benzin kuyruklarını hatırlayın, gazyağı kuyruklarını hatırlayın, yağ kuyruklarını hatırlayın, ekmek kuyruklarını hatırlayın.

Şu salonda belki de salonun yarıya yakını bu kuyrukları hatırlamıyor. Ama biz diyoruz ki, hafızayı beşer nisyan ile maluldür, bunu bildiğimiz için hatırlatmakta fayda var. En ağırı 28 Şubat müdahalesi sebebiyle demokrasimiz ağır yaralar almıştı. Vesayet güçlerinin kıskacındaki siyasi partilerin temsil ettikleri milli iradeyle irtibatları neredeyse tamamen kesilmişti. Devletle siyaset ve siyasetle ahlak arasındaki ilişki kirlenmişti.

Bu yüzden milletimiz istikrar istiyordu. Milletimiz güven istiyordu, milletimiz huzur istiyordu. Milletimiz inancından kıyafetine, dilinden meşrebine her konuda özgürlük istiyordu. Milletimiz hizmet istiyordu, yatırım istiyordu. Hatırlayın çöp dağlarından geçilmeyen İstanbul’u, hatırlayın hava kirliliğinden geçilmeyen İstanbul’u, hatırlayın susuzluğa mahkûm olmuş İstanbul’u... Kolay değil bunların çilesini yaşayanlar iyi bilir. Milletimiz yarınından kaygı duymak değil geleceğinden emin olmak istiyordu. Milletimiz devletinin vesayet güçlerine değil kendisine hizmet edilmesini istiyordu.

AK Parti, milletimizin işte tüm bu taleplerinin, beklentilerinin, umutlarının bir tezahürü olarak ortaya çıkmıştır. AK Parti, ilk günden beri siyasetteki yerini hep milletin durduğu yer olarak tarif etmiştir, bugün de aynı tarifi yapmaktadır.

3 Kasım seçimlerinde Partimiz yüzde 34 oyla Meclis'te 365 milletvekilliği elde ettiğinde bize oy vermiş olsun-olmasın milletimizin neredeyse tamamını rahatlamış, geleceğine ümitle bakmaya başladığını gördük. O günden bugüne her seçime milletimizin bu umudunu tazeleyerek girdik, girmeye devam ediyoruz.

AK Parti'yi var eden de, bunca yıldır ayakta tutan da işte bu umuttur, bu umudu diri tutmasıdır. Geçtiğimiz 15 yılda Türkiye'nin gündemi değişmiştir, öncelikleri değişmiştir, sıkıntıları değişmiştir, beklentileri değişmiştir. Değişmeyen yegâne şey, tüm bunları karşılayabilen tek partinin AK Parti olduğu gerçeğidir. AK Parti demokrasinin teminatıdır, AK Parti değişimin teminatıdır, AK Parti reformun adresidir.

AK Parti olarak sürekli hedeflerimizin çıtasını yükselterek kemiyetle birlikte keyfiyete de önem vererek, mazeret yerine çözüm üreterek milletimizin gönlünün başköşesindeki yerimizi korumayı başardık. Kerameti hiçbir zaman kendimizde görmeden işin sırrının yaptığımız hizmetler olduğumuzun bilinciyle mücadeleden mücadeleye koştuk. Değişimin öncülüğünü sürdürebilmenin, özünü koruyarak kendini sürekli yenilemekten geçtiği hakikatini unutmadan hep ilk günkü heyecanla çalıştık.

Bu uzun, meşakkatli, sabır gerektiren yolculukta elbette yorulanlar oldu, elbette yolunu kaybedenler oldu, elbette çeşitli sebeplerle geride kalanlar oldu. AK Parti olarak bizim ne menzilimiz değişti, ne kararlılığımız eksildi, ne de milletimizle aramızdaki rabıta zayıfladı. Gece-gündüz gittiğimiz bu yolun uzun ince bir yol olduğunun, Allah’ın izni, milletimizin desteğiyle daha çok kat edeceğimiz yol olduğunu bildik ve bununla devam ettik. Rabbim ömür ve imkân verdikçe milletimize hizmet yolunda hep birlikte çalışmayı sürdüreceğiz. Çünkü bu kutlu bir yoldur, çünkü bu hayırlı bir yoldur. Çünkü bu kendimizle birlikte çocuklarımızın, torunlarımızın geleceğini de şekillendirecek bir yoldur. Onun için, kim dönerse dönsün biz dönmeyiz yolumuzdan.

İster 3 Kasım 2002’de olduğu gibi Meclis’e sokmasınlar, ister 2008’de olduğu gibi Partimizi kapatmaya çalışsınlar, ister 2013’te olduğu gibi sokakların altını üstüne getirsinler, ister 15 Temmuz'da olduğu gibi darbe yapıp canımıza kast etsinler, ne yaparlarsa yapsınlar biz bu yoldan dönmeyeceğiz. Yolumuzda Allah'a can borcumuzdan, milletimize hizmet borcumuzdan başka kimseye eyvallahımız yoktur, olmayacaktır. Yarın milletimizin karşısında boynumuz bükük mahcup durmaktansa, bugün içerideki ve dışarıdaki alçakların karşısına dimdik dikilir kaderimiz neyse ona rıza gösteririz. Ölümden öte yol olmadığını biliyoruz.

Bugüne kadar Allah'tan her şeyin hayırlısını istedik. Siyasetin de, iktidarın da, başarının da, hatta rakibin bile hayırlısı için dua ettik. Şu saatten sonra da ülkem için, milletim için, ümmetimiz için, insanlık için hayırlı olmayan hiçbir şeyin bizim nezdimizde yeri yoktur, olamaz. Buradan milletime sesleniyorum: Eğer bu kardeşiniz Tayyip Erdoğan’ın ülkesinin ve milletinin hayrına olmayan en küçük bir tavrını, davranışını, icraatını, sözünü duyarsanız, bugüne kadar yaptığı her şeyi bir kenara bırakıp ve gereğini yapın. Böyle bir yanlışın içine düşen Tayyip Erdoğan’ın tüm hakları size helaldir. Ben de şimdiden milletimden helallik istiyorum.

Ne diyor şair? “Daha senden gayrı âşık mı yoktur? / Nedir bu telaşın ey deli gönül? / Hele bir düşün, devri Âdem’den beri / Neler gelmiş geçmiş, say deli gönül.” Evet, biz dünyanın fani olduğunu hiç aklımızdan çıkarmadık, en sadık yârimizin toprak olduğunu hiç unutmadık. Rabbimin yardımıyla 40 yıllık siyasi hayatımızda inancımıza ve milletimize ihanet noktasına hiç düşmedik. Eksiklerimiz, hatalarımız elbette olmuştur, ama ihanetimiz asla vaki değildir. İnşallah bundan sonra da yine Rabbimin yardımı ve milletimizin yol göstermesiyle hak olan yoldan sapmadan hizmetlerimize devam edeceğiz.

Değerli kardeşlerim;

Türkiye’nin FETÖ’yle mücadelesini, PKK’yla mücadelesini, DEAŞ’la mücadelesini, diğer terör örgütleriyle mücadelesini, bölgesindeki envai çeşit güçle mücadelesini işte bu anlayışla yürüttük, yürütüyoruz. Bizim kimseye karşı kişisel bir husumetimiz asla yoktur. Ama bu ülkenin ve aziz milletimizin hakkının, hukukunun yenilmesine, geleceğinin tehlikeye atılmasını da aslı rıza göstermeyiz. Kendi ülkesine, kendi milletine karşı ihanet içine giren kim olursa olsun, gözüne yaşına bakmadan gereğini yerine getirmek, milletimize karşı sorumluluğumuzun icabıdır. İsterse babamın oğlu olsun, kimin böyle bir yanlışı varsa onun karşısında yer alırım. Kimseye karşı peşin husumetimiz olmadığı gibi, kimseye diyet borcumuz da bulunmuyor.

Milletimiz için çalışan, ülkemize katkı sağlayan herkese kucağımızı nasıl sonuna kadar açmışsak, milletimize ihanet edenlere, ülkemize zarar verenlere karşı da yumruğumuzu o kadar sert tuttuk. Elbette mazlumun, mağdurun hakkını korumak görevimizdir; ama bu mazlum kılığına girmiş zalimlerin oyunlarına teslim olacağımız anlamına asla gelmiyor. Tahkiyeyle, yalanla, dolanla, iftirayla yıllarca milletimizin tertemiz duygularını istismar edenlerin yüzlerindeki maske düşmüştür. Milletimizin saygı duyduğu tüm değerleri kullanarak adeta insanlarımızın kanını, iliğini sömürenlerin oyunları önce 17-25 Aralık’ta, sonra da 15 Temmuz’da tüm çıplaklığıyla ortaya çıkmıştır.

FETÖ’yle mücadelede bulunduğumuz yere bir anda gelmedik. 17-25 Aralık emniyet-yargı girişiminin ardından bu yapının tüm mensuplarına çağrı yaptık; tespit ettiğimiz alçaklıkları ifade ettikten sonra, ‘tabanı ibadet, ortası ticaret, tepesi ihanet olan bu yapının gerçek yüzünü görün ve bir an önce orayı terk edin’ dedik. Bu çağrımıza kulak vererek ihanet çetesiyle ilgisini kesenler kendilerini kurtardılar. Ama bu açık ihanete rağmen, özel haberleşme programlarını kullanarak sendikalarına, derneklerine, vakıflarına üyeliklerini sürdürerek, bankasına para yatırarak, kurularına destek olarak örgütü destekleyenler için yapacak bir şeyimiz kalmadı. 15 Temmuz darbe girişimi bu alçak görüntünün gözünü nasıl kan bürüdüğünü, inkâra ve tevile imkân vermeyecek şeklide ortaya koymuştur.

Bakınız, bir şairimiz 15 Temmuz gecesini nasıl anlatıyor:

“Dudağında tekbir, elinde bayrak,

Namusun şiarı yiğitler gördüm,

Bağrına gül gibi bastı şu toprak.

Ölümü öldüren şehitler gördüm.

Delerken bağrını kurşun utandı,

Her şey unutuldu, mevzu vatandı.

Kınalı Hasan’lar kurban adandı,

Nene Hatun, Koca Seyit’ler gördüm.”

Evet, 15 Temmuz işte böyle bir kıyamdı. Örgütün mensuplarını tanıyanlar çok iyi bilir ki 15 Temmuz’a rağmen bu yapı içindeki kimselerde samimi bir pişmanlık alameti yoktur. Bu eli kanlı örgütle mücadele kapsamında kamudan yapılan ihraçlar, gözaltılar, tutuklamalar, soruşturmalar ve diğer tedbirler bir mecburiyettir. Türkiye’nin ve Türk milletinin bu örgütün bir ihanet teşebbüsüne daha tahammülü yoktur. Eğer bu mücadele gerektiği gibi güçlü şekilde yürütülmezse, ülkemiz çok daha büyük tehlikelerle karşı karşıya kalacaktır. Bunun için herkesi, ucu en yakınlarımıza dokunsa bile bu mücadeleye destek vermeye davet ediyorum.

Avukatlar aracılığıyla yürütülen kirli pazarlıklarla, göz boyama yönelik itirafçılık oyunlarıyla bu mücadelenin sulandırılmasına izin vermeyeceğiz. FETÖ’yle mücadelenin milletimizin fedakârlıklarına layık olacak ve maşeri vicdana halel getirmeyecek yöntemlerle sürdürülmesi şarttır. Bu konuda önümüzdeki dönemde çok daha hassas, çok daha dikkatli, aynı zamanda çok daha kararlı bir mücadele yürütülmesine temin edeceğiz.

Düşünebiliyor musunuz, dünyanın 160 ülkesinde eğitim, yardımlar istismar edilerek, aynen nasıl ülkemizde devletin kurumlarına sızdıysalar, oralarda da o ülkelerin kurumlarına sızıyorlar. Nasıl? O ülkelerin ileri gelenlerinin çocuklarını da ele almak suretiyle ve onlara enteresan şeyler aşılayarak... Ve söyledikleri nedir? Kâinatın imamı kim? Feto. Buralara kolay gelinmedi, bu oyunların arkasında acaba hangi güçler var diye düşündük mü? Bu coğrafyada bin yıldır nice ihanetlerin, nice saldırıların üstesinden gelen milletimiz Allah’ın izniyle FETÖ ihanet çetesinin kökünü de kazıyacaktır. Kardeşlerim, acaba Pensilvanya’da 400 dönümlük arazide bu Feto denilen şahıs niçin besleniyor, niçin orada koruma altındadır? Bu soruyu kendimize hiç soruyor muyuz?

İşte ayın şekilde bölücü terör örgütü, kararlı bir mücadele ona karşı da sergiliyoruz. Doğu ve Güneydoğu’muzda uzun zamandır yaşanan sıkıntıları çözmek için attığımız adımlara, samimi karşılık verenlere sevgimiz ne kadar derinse, uzattığımız eli ısıranlara karşı da hiddetimiz o kadar sert olmuştur. Esasen son 3-4 yıldır yaşadığımız süreç bölücü terör örgütünün gerçek yüzünü ortaya çıkartması bakımından hayırlı olmuştur. 2015 yılındaki çukur eylemlerinin üstesinden bölge halkının desteğiyle gelebilmemizde 2013 yılından itibaren yaşadığımız tecrübenin çok büyük katkısının olduğuna inanıyorum. Bölücü örgütün bin bir vaatle, bin bir yalanla yanına çekmeye çalıştığı Kürt kardeşlerim kendilerine asıl sahip çıkanın, güvenliği ve geleceği için fedakârlık yapanın örgüt değil devleti olduğunu bu dönemde açıkça görmüştür.

Kendilerine demokratik zeminlerde her türlü imkân tanındığı halde, iradelerini götürüp örgüte teslim edenlerin esamisi artık hiçbir yerde okunmuyor, buna müsaade edilemezdi. Son zamanlarda ağır darbeler alan terör örgütünü ve silahla aralarına mesafe koymayan destekçilerini her bakımdan çok daha zor günler bekliyor, bu da böyle biline.

Türkiye ayağındaki bu bölücü terör prangasından kurtulma yolunda emin adımlarla ilerlemektedir. Türkiye’de başaramadıkları ihaneti komşu ülkelerde hayata geçirmenin çabası içinde olanların heveslerini inşallah oralarda da kursaklarında bırakacağız. Dedik ya inlerine gireceğiz. Evet, şu anda inlerine girdik, giriyoruz. Ülkemin sınırları içinde Tendürek’te, Gabar’da, Cudi’de düşünebiliyor musunuz, 65’i aşkın mağaralara girildi ve bu mağaralardan, evet, neredeyse 600’ü aşkın terörist oralarda etkisiz hale getirildi. Silahlar ifade edemeyeceğim kadar yüklü… Buralara kadar bunlar nasıl girdiler? İşte şimdi bundan sonraki süreç tamamıyla bunları yok etme sürecidir, çekinmeden, yılmadan askerimizle, polisimizle, güvenlik korucularımızla bu hayata geçiyor.

Ülkemizin güney sınırları boyunca bir terör oluşumu organize etmeye çalışanlar, bu milletin istiklali ve istikbali için neler yapabileceğini görmek istiyorlarsa dönüp tarihe baksınlar. O kadar uza gitmek istemiyorlarsa 15 Temmuz gecesine baksınlar. Hala meselenin ne olduğunu kabul etmek istemeyenlere ise meramımızı er meydanında anlatmaktan başka çaremiz kalmıyor demektir. Unutmayın; namert kaçar, mert dövüşür. Biz hiçbir zaman kaçanlardan olmadık.

Bölgede kiminle yol yürüyecekleri konusunda kafası karışık olanlar şu gerçeği bilsinler: Bir yanda 80 milyon vatandaşı, bu topraklardaki binyıllık geçmişi, 2200 devlet geleneğiyle Türkiye Cumhuriyeti, diğer yanda ne idüğü belirsiz, herkesin dilediği gibi kullanabildiği terör örgütleri var. Tercih işte bunlar arasında yapılacaktır.

Bir kez daha ifade ediyorum; FETÖ’den PKK’ya ve DEAŞ’a kadar terör örgütlerinin, ihanet çetelerinin hiçbiriyle meselem şahsi değildir. Buradaki mesele, ülkemizin ve milletimizin istiklali, istikbali, bekası meselesidir. Ortada şahsi bir mesele olmadığı için benim kimseyi affetmem veya cezalandırmam söz konusu olamaz. Her ne yapıyorsak milletimiz için yapıyoruz, ülkemiz için yapıyoruz.

Unutulmamalıdır ki, Türkiye yaşadığı tüm badirelere rağmen hukuk devleti niteliğinden taviz vermemiş, geriye adım atmamış bir ülkedir. Dolayısıyla ne kadar ihanet içinde olurlarsa olsunlar, ne kadar alçalırlarsa alçalsınlar, tüm terör örgütleriyle mücadelemizi hukuk içinde yürüttük, yürütüyoruz. Açıkçası, dünyada Türkiye’nin yaşadıklarını yaşayıp da hukuk devleti ilkesine bu derece bağlı kalabilecek bir başka ülke olduğunu da sanmıyorum.

Özellikle Batı ülkelerinin en küçük bir tehdit karşısında demokrasiyle, özgürlüklerle bağdaşmayacak uçlara nasıl savrulduklarını görüyoruz. Biz asla onlar gibi olmadık, olmayacağız. Bunun için de benzer durumlarda kendilerinin uygulamadıkları standartları bizden talep edenlere kulak asmadan yolumuza devam etmekte kararlıyız.

İşte bize şunu söylüyorlar: ‘Olağanüstü hal ne zaman kalkacak?’ Ben de onlara diyorum ki, ‘Fransa’da 15-20 tane terörist ayağa kalktı, öldürüldü ve Fransa neredeyse 1-1,5 yıl olağanüstü hal ilan etti. Peki, benim ülkemde devlet yıkılmaya çalışılıyor ve biz 249 şehit veriyoruz, 2193 gazimiz var, siz bize hangi yüzle olağanüstü halin kaldırılmasını soruyorsunuz?’ Kalkmayacak, ne zamana kadar? Durum huzura, kavuştuğumuz ana kadar? Neyiniz eksik, fabrikalarınız mı çalışmıyor? İş yerinize mi gidemiyorsunuz? Okullar mı kapalı? Neden olağanüstü hal kalksın?

Biz göreve geldiğimizde Türkiye’de olağanüstü hal vardı, ama her tarafta fabrikalar sorunluydu, iş yerleri sorunluydu, kimse doğru dürüst ekonomik olarak durumunu düzeltemiyordu. Ve bize Güneydoğu’da şunu söylediler: ‘Ne olur olağanüstü hali kaldırın.’ Ve geldiğimizden sonra, Abdullah Bey’in başbakanlık dönemiydi, 1 ayda olağanüstü hali kaldırdık. Ama ortada öyle bir sıkıntı vardı, uzun yıllar olağanüstü hal vardı. Şimdi ise daha dün bir, bugün iki, dedik ki olmaz ve biz olağanüstü hali ülkemizin huzuru için şu anda uzattık, uzatıyoruz.

Şimdi milletimize Rabia işaretiyle sembolleştirdiğimiz bir sözümüz var. Ne diyoruz? Tek millet diyoruz. Türk’üyle, Kürt’üyle, Laz’ıyla, Çerkez’iyle, Gürcü’süyle, Abhaza’sıyla, Roman’ıyla, velhasıl 80 milyonuyla tek millet…

İki, tek bayrak... ‘Bayrakları bayrak yapan üstündeki kandır, / Toprak eğer uğrunda ölen varsa vatandır.’ Bayrağımızın rengi şehidimizin kanıdır, hilal bağımsızlığımızın ifadesidir, yıldız şehitlerimizin ta kendisidir. Ve bu bayrağımıza karşılık paçavra asanlar, onlara haddini bildirmek görevimizdir.

Üç, tek vatan, 780 bin kilometrekareyle tek vatan… Böldürtmeyiz. Böldürmeye gayret edenler işte nasıl bedel ödüyorlarsa ödemeye davam edeceklerdir, onlar da bunu böyle bile.

Ve dört, tek devlet… Türkiye Cumhuriyeti Devleti’nden başka devletimiz yok. Kimse devletimize alternatif üretmeye kalkmasın, üretenler de bunun bedelini öderler. Bu dört ilke istiklalimizin ve istikbalimizin teminatıdır. Şimdi bu tüzüğümüze de ne oldu? Aynen böyle girdi; tek millet, tek bayrak, tek vatan, tek devlet…

Kardeşlerim;

Her kim bunlardan herhangi birine sataşırsa doğrudan milletimizin namusuna, şerefine, haysiyetine el uzatmış demektir. Önemli olan kimsenin bu değerlerimize el uzatamamasını sağlamaktır. Ama şayet bu densizliği yapanlar olursa da o eli kırmak boynumuzun borcudur. “Köroğlu’nun dediği gibi: “Ödleklerle hoş değildir aramız / Teke tek düşmana varmak töremiz / Muhannete sardırmayız yaramız / Yarayı kendimiz saranlardanız.”

Kardeşlerim,

Türkiye’yi yönetme sorumluluğunu üstlendiğimiz 3 Kasım 2002 tarihinden bugüne kadar yaptığımız hizmetler bizim en büyük gurur kaynağımızdır. Milletimizin günlük hayatının her anında yaşadığı, istifade ettiği bu hizmetleri özellikle yeni nesillerin çok iyi bilmesi gerekiyor. Çünkü yaşı 35’in altında olan vatandaşlarımız eski Türkiye’yi, o günlerin yokluklarını, yoksulluklarını, yoksunluklarını bilmiyorlar. Hâlbuki Türkiye’nin AK Parti öncesi ile AK Parti sonrası arasında dağlar kadar fark vardır. Bugün burada iktidarlarımız döneminde ülkemize kazandırdığımız hizmetleri şöyle kısaca hatırlatmak isterim. Hem bir hafıza tazelemesi, hem de bundan sonra yapacaklarımıza ışık tutması için bu muhasebeyi faydalı görüyorum.

Kardeşlerim;

İktidara gelirken ne dedik, ‘Türkiye'yi dört temel üzerinde yükselteceğiz’ dedik. ‘Bir eğitim, iki sağlık, üç adalet, dört emniyet’ dedik. Eğitimde atılan adımlar Cumhuriyet tarihinde görülmemiş adımlardır. Milli bütçenin ilk sırasına eğitimi yerleştirdik. 2002 yılında eğitime harcanan neydi biliyor musunuz? 7,5 milyar liraydı biz göreve geldiğimizde. 11 kat artışla bu yıl harcanan ne biliyor musunuz? 85 milyar liraya ulaşmıştır 11 kat artarak. Nereden nereye? Ders kitaplarını yavrularımıza ücretsiz veriyoruz. Okullar açılırken artık yavrularımız sıraların üzerinde ders kitaplarını görüyor.

Değerli kardeşlerim,

Bunlarla kalmadık. İşte göreve geldik, Türkiye'de 76 üniversite vardı, şimdi Türkiye genelinde 184 üniversite var, üniversitesi olmayan ilimiz kalmadı. Okullarda tablet bilgisayarlar dağıtılıyor, sınıflar etkileşimli tahtalarla donatılmaya başlandı ki eğitimi kolaylaştıralım. İnşa ettiğimiz 270 bin derslik var ve göreve başlattığımız 561 bin yeni öğretmenle kalabalık sınıfları ortadan kaldırdık.

28 Şubat döneminin ürünü 8 yıllık kesintisiz eğitimin yerine şartlarına uygun, ülkemiz şartlarına uygun 4+4+4 sistemini getirdik. Katsayı adaletsizliğini kaldırdık. Çocuklarımız arasındaki eşitsizliği ortadan kaldırdık. Üniversitelere rahat gidiyorlar. Hatırlayın; ‘başı örtülü mü, üniversiteye giremez.’ Şimdi bunlar ortadan kalktı. Başı açık, başı örtülü; isteyen istediği üniversiteye girme hakkına sahip oldu, özgürlük budur. İşte bunun adı inanç özgürlüğüdür, bunun adı eğitim özgürlüğüdür, bunu biz getirdik.

Çıkıp da meydanlarda özgürlük narası atanlar önce bunu çözsünler. İkna odalarında kızlarımızı inim inim inletenler, hüngür hüngür ağlatanlar, biz sizi unutmuyoruz, biz sizi iyi tanıyoruz, cemaziyülevvelinizi de iyi biliyoruz. Siz değil miydiniz imam hatiplerin orta kısımlarını kapatanlar? 600 binden 60 bine okulların sayısını düşürenler, siz değil miydiniz? Biz sizi iyi tanıyoruz. Bu ülkede adaletsizliğin daniskasını yaptınız. Eğitime adaletsizliği getirdiniz. Şimdi sahip çıkınca, sizler bağırıp çağırmaya başladınız. Neymiş? Özgürlük yokmuş. Eğer buysa özgürlüğün önüne geçmek, kusura bakma, sen önce git de ansiklopedileri lügatleri karıştır da özgürlük nedir onu öğren.

Değerli kardeşlerim;

İşte 28 Şubat’ın bir cinayeti de bu olmuştur. Artık bunlar geride kaldı, şimdi bunları aştık, şimdi yeni bir süreç. Ve artık ne katsayı endişesi, ne okullarımızda ayrım, tam aksine… Bak bir de tüm okullara Kur'an-ı Kerim ve Siyer-i Nebi dersi seçmeli olarak o da kondu. Böylece hiçbir gencimizin imkânsızlık sebebiyle yükseköğretimden mahrum kalmamasını temin ettik.

Yurtlardaki yatak kapasitesini 182 binden 601 bine çıkarttık. Öğrencilerimizi ranzalardan kurtarmanın yolunu açtık ve 1 ila 3 kişilik odalarda, evlerinin konforunda eğitimlerini sürdürmelerini sağladık. Öğrencilerimizin ailelerine yük olmadan yükseköğrenimlerini yürütebilmeleri için dikkat edin, harç 2002 yılında 45 liracık veriliyordu. Şimdi kredi ve burs rakamını da nereye çıkardık? 425 liraya çıkardık, yani neredeyse bire 10. Eğitimde daha yapılanlar var, onlara girmiyorum, çok vaktinizi almayayım.

Sağlıkta, Cumhuriyet tarihinin en büyük reformunu gerçekleştirdik. Ülke genelinde hatırlayın, hani geçenlerde bir televizyon kanalında rahmetli Savaş Ay'ın bir programı vardı ya, izlediniz mi o programı? O programda ana muhalefetin başındaki zatın SSK Genel Müdürü olduğu yılları izlediniz mi? Ah ah, bu hastanelerde neler çektik neler, analarımız neler çekti, ne çileler çekti? Biz işte bu çileleri artık yeni kuşaklar çekmesin diye bir adım attık. Ülke genelinde 1156 olan hasta ve yataklı tedavi kurumu sayısını 4636’ya çıkararak tüm vatandaşlarımızın sağlık hizmetlerine kolayca erişimini temin ettik.

Aile sağlığı merkezlerinin sayısını 9 binden 17 bine yükselterek birinci basamak sağlık hizmetlerini de yaygınlaştırdık. Hastanelerimizdeki nitelikli yatak sayısını –dikkat edin- 19 binden 153 bine çıkartarak vatandaşlarımızın buralarda birinci sınıf sağlık hizmeti alabilmelerini sağladık. Sağlık kurumlarımızda çalışanların sayısını doktoruyla, hemşiresiyle, yardımcı personeliyle 378 binden 875 bine çıkartarak hizmet kalitesini artırdık. 112 acil istasyonlarında ambulanslar adeta yok gibiydi, şimdi bol miktarda hamdolsun ambulansımız var. Artık bakıyorsunuz Güneydoğu’da, Doğu’da kar, kış, tipide o dağlara tırmanan paletli ambulanslarımız var. Artık jet ambulanslarımız var, şehirlerarası değil gerekirse yurt dışına gitmek gerekiyorsa onları götürsün getirsin diye. Bunların adımlarını attık. Nereden nereye?

Şimdi de şehir hastanelerini kurduk. İşte şu ana kadar Yozgat, Isparta, Mersin ve Balıkesir şehir hastanelerini hizmete açtık. Şu anda halen inşası süren 20 şehir hastanemizin tamamını 1,5 yıl içinde hizmete açıyoruz. Proje-onay-ihale safhasında olan 8 hastanemizin inşasına da en kısa sürede başlıyoruz. Böylece toplam yatak kapasitesi 42500 olan 32 şehir hastanesini ülkemize kazandırmış olacağız.

Kardeşlerim;

Sporda büyük adımlar attık. 1870 yeni tesisi gençlerimizin hizmetine sunduk. 27 şehrimize toplam koltuk kapasitesi 720 bin olan stadyum kazandırmak için çalışmalarımız sürüyor. Bunlardan 9’unu tamamlayıp hizmete sunduk, 12’sinin inşası sürüyor, 9’u da proje veya ihale aşamasında. Lisanslı sporcu sayımızı 278 binden 7 milyonun üzerine çıkardık.

Sosyal yardımlarda 15 yılda 235 milyar lira kaynak kullanarak ülkemizdeki tüm garip gurebanın yanında olmaya çalıştık. Çocukların eğitiminden eşi vefat etmiş kadınlarımıza, şehit yakınları ve gazilerimizden engellilerimize, yaşlılarımızdan hastalarımıza kadar, tüm ihtiyaç sahiplerine devletimizin şefkat elini uzattık. Özellikle kadınlarımıza iş hayatından eğitime kadar her alanda pozitif ayrımcılık uyguladık. Şiddet konusunda tavizsiz bir tutum izledik.

Toplu konutta bizden önceki 19 yılda 43 bin konut üretilmişken, biz de 14 yılda 779 bin yeni konutu milletimize kazandırdık. Şimdi bölücü terör örgütünün eylemleri sebebiyle ciddi yıkıma uğrayan yerleşim bölgelerimizi yeniden ayağa kaldıracak çok önemli projeler hayata geçiriyoruz. Diyarbakır, Hakkâri, Mardin, Şırnak’ta 22 binin üzerinde yeni konut yaparak hem vatandaşlarımızın mağduriyetini gideriyor, hem de buralarda modern yerleşim yerleri inşa ediyoruz.

Ulaştırmada, hatırlayın, 79 senede bu ülkede 6100 kilometre bölünmüş yol yapıldı. Biz ise buna 14 yılda 19134 kilometre ilave yaparak 25 bin kilometrenin üzerine çıkardık. Hedefimiz, 2023 yılına kadar bölünmüş yol uzunluğumuzu 35 bin kilometreye ulaştırmaktır. Karayollarımızda 50 kilometre olan tünel uzunluğunu 355 kilometreye çıkardık. 2023 yılına kadar hedefimiz tünel uzunluğumuzu 700 kilometreye yükseltmektir.

Ülkemizi hızlı tren hatlarıyla ilk defa biz tanıştırdık. Şu anda 1213 kilometre hızlı tren hattında milletimize hizmet veriyoruz. Ankara ile İstanbul, Eskişehir, Konya arasında hızlı tren seferleri sürüyor. Ankara-Sivas, Ankara-İzmir, Bursa-Bilecik, Konya-Karaman başta olmak üzere yeni hatların inşası sürüyor. Sadece bu hatların maliyeti 20 milyar lirayı aşıyor. Şimdi Çin ile son seyahatimde görüşmelerimizi yaptık. İnşallah bu görüşmeler Şi Cinping’in vereceği nihai kararla Türkiye’de, Türkiye’nin dört bir yanını kapsayacak şekilde yeni bir adımın atılmasına vesile olacaktır ki bunun için de en önemli hat inşallah Edirne-Kars hızlı tren hattı olacaktır.

Kardeşlerim;

Bütün bunlarla beraber 2023 yılına kadar hızlı tren hattı uzunluğunu 12 bin kilometreye çıkarmayı hedefliyoruz. Halen 12500 kilometre civarında olan mevcut demiryolu ağını da 2023 yılına kadar iki kat artırarak 25 bin kilometreye ulaştırmak amacındayız. Marmaray, Avrasya Tüneli; İstanbul Boğazını denizin altından birleştiren iki dev proje... Yavuz Sultan Selim Köprüsüyle Boğazın üzerinde üçüncü köprüyü kurduk. İstanbul-İzmir Otoyolu kapsamında inşa ettiğimiz Osman Gazi Köprüsüyle İzmit Körfezini geçtik. Şimdi 18 Mart’ta hatırlayın, 18 Mart’ta Çanakkale’de Çanakkale 1915 Köprüsünün temeli atıldı. İnşallah 2022 gibi onun da açılışını yapacağız. Yani Avrupa Asya’ya bir de oradan bağlanmış olacak. Bir diğeri de inşallah, bu defa yine Boğazın altından üç katlı bir tüp geçidi daha gerçekleştirmiş olacağız. Ve bunun yanında yine Rize’yi Erzurum’a bağlayan Ovit Tüneli de bitmek üzere. Ovit Tünelinin bitişiyle de artık kışları duran ulaşım yeniden açılmış olacak.

Havalimanlarımızın sayısını 26’dan 55’e çıkardık. Bunlar kolay işler değildi. Ama şimdi İstanbul Havalimanı yapılıyor ki dünyanın ilk üç havalimanından bir tanesi olacak. İnşallah önümüzdeki yılsonuna kadar onu da bitiriyoruz ve 7 yeni havalimanı şu anda onunla birlikte yapılıyor. Bunlarla birlikte artık bizim yolculuklarımız ayakyoluna dönüşmüş olacak.

Denizcilikte tersane sayısı 37’den 80’e çıktı. Gemi üretiminde önemli bir marka haline geldik. Haberleşme sektöründe Türkiye tam bir devrim yaşadı. Savunma sanayinde değerli kardeşlerim, hızla ilerliyoruz. Mobil telefonda 28 milyon olan telefon abone sayısı, 75 milyonu geride bıraktı. 20 bin olan geniş bant internet abone sayısı bugün 65 milyona ulaşmış vaziyette.

Sanayi alanında bir devrim yaşıyoruz. Ülkemizde 197 olan organize sanayi bölgesi sayısını 299’a çıkardık. Tabii ki istihdam sayısı da hızla artıyor ve 1 milyon 700 binin üzerine istihdamı çıkardık. Hedefimiz, 2023 yılına kadar 65 yeni organize sanayi bölgesini daha faaliyete geçirerek 1 milyon ilave istihdam oluşturmaktır.

Ticaret hayatını canlandırmak için esnaf ve sanatkârlarımıza çok önemli hibe destekleri, kredi imkânları sağladık. 2002 yılından bu yana esnaf ve sanatkârlarımıza uygun şartlarda kullandırdığımız bu desteklerle birlikte kredi miktarı 65 milyarı buldu. Gümrük kapılarımızı modernize ederek hem kaçakçılık olaylarını engelledik, hem de güvenlik sorunlarını büyük ölçüde çözdük.

Teknoloji faaliyetlerini desteklemek için geçtiğimiz 14 yılda ülkemizde içinde 4300’ün üzerinde firmanın faaliyet gösterdiği 51 yeni teknoloji geliştirme bölgesi kurulmasını sağladık. TÜBİTAK tarafından geliştirilen ilk milli yer gözlem uydumuz Göktürk-2 uzaydaki üçüncü yılını başarıyla tamamladı. Şimdi çok daha ileri teknolojiye sahip uydular geliştirmenin çabası içerisindeyiz.

Savunma sanayi alanında elde ettiğimiz gelişmeler gerçekten iftihar sebebidir. Şahsen yakından takip ettiğimiz bu alanda yapılan çalışmalarla ülkemizin dışa bağımlılığını yüzde 80’ler düzeyinden yüzde 40’ların altına düşürdük. Kendi savaş uçağımızı, helikopterimizi, tankımızı, topumuzu, füzelerimizi, silahlarımızı, mühimmatlarımızı, gemilerimizi, denizaltılarımızı, silahlı ve silahsız insansız hava araçlarımızı, haberleşme sistemlerimizi, radarlarımızı, zırhlı araçlarımızı, yazılımlarımızı üretebilir hale geldik. Türkiye bugün bölgesindeki gelişmeler konusunda aktif bir pozisyon alabiliyorsa, bunda savunma sanayiinde elde ettiğimiz başarıların çok büyük payı var.

Enerji, kalkınmanın olmazsa olmaz altyapısı olduğu için, elektrik üretimimizi 10500 megavattan 25 bin megavata çıkardık. Hedefimiz gelecek 10 yılda 10 bin megavatı güneş, 10 bin megavatı rüzgâra dayalı yenilenebilir enerji kaynağını harekete geçirmektir. Kömür rezervimizi yarı yarıya artırarak 15,5 milyar tona ulaştırdık. İnşaatı süren 4800 megavat güce sahip Akkuyu Nükleer Enerji Santraliyle ülkemiz inşallah nükleer enerjiyle tanışıyor. İki yeni santralle ilgili çalışmaları da ayrıca sürdürüyoruz.

Ülkemizde 6 ilde kullanılan doğalgazı 76 ilimize ve 2018 yılı sonuna kadar 81 ilimizin tamamı inşallah doğalgazı kullanır hale gelecek. Barajlar, bir ülkenin su kaynaklarını kullanma konusunda en stratejik yatırımlardan biri. Daha önce 195 barajımız varken, geçtiğimiz 14 yılda ülkemize bir kısmı enerji ve sulama, bir kısmı sadece sulama amaçlı 423 yeni baraj kazandırdık. Hidroelektrik santrallerimizin sayısını 49’dan 540’a çıkardık. Güç buradan geliyor.

Orman varlığımızı artıran ender ülkeler arasında bulunuyoruz. 21 milyon hektar olarak devraldığımız orman varlığımızın üzerine 1,5 milyon hektar ilave ettik. Yaptığımız 177 yeni sulama tesisiyle 41 milyon vatandaşımızı kaliteli ve sürekli içme suyuna kavuşturduk. GAP, Türkiye’nin en büyük bölgesel kalkınma projesi olmasına rağmen iktidara geldiğimizde ancak yüzde 12 gerçekleşme oranına ulaşabilmişti, biz bunu yüzde 75’e çıkardık. Hemen her bölgemizde başlattığımız yeni kalkınma projeleri için 2019 yılına kadar 220 milyar lira yatırım yapmayı hedefliyoruz. Hedefimiz, 2023 yılına kadar ülkemizin sulanabilir tüm arazilerini suyla buluşturmaktır.

Tarım alanındaki gayrisafi milli hâsılamızı 37 milyar liradan 158 milyar liraya çıkardık. Bugün Türkiye tarımsal hâsılada Avrupa’da ilk sırada yer alıyor. Tarım ürünleri ihracatımız 3,7 milyar dolardan 16,2 milyar dolara çıktı. Verdiğimiz desteklerle çiftçimizin, üreticilerimizin gelir düzeylerini yükselttik. AK Parti iktidarları döneminde verilen tarım desteklerinin toplamı 100 milyar liraya yaklaştı. Yüzde 50 hibeyle başlattığımız kırsal kalkınma desteklerini ülke geneline yaygınlaştırdık. Arazi toplulaştırmadan uygun kredi imkânlarına kadar pek çok destekle tarım sektörümüzü güçlendirmenin çaba içindeyiz. Milli tarım projesiyle bu alanda yeni bir açılım yapıyoruz.

Çalışma hayatında hem faal çalışanlarımızın, hem emeklilerimizin gelirlerinde çok önemli artışlar sağladık. Asgari ücreti 184 liradan 1404 liraya, en düşük memur maaşını 392 liradan 2600 liraya yükselttik. Emekli sandığı emekli maaşını 376 liradan 1750 liraya, SSK emeklisinin maaşını 250 liradan 1402 liraya, BAĞKUR emeklisinin maaşını 149 liradan 1256 liraya çıkarttık. Geçtiğimiz 14 yılda 7 milyondan fazla vatandaşımıza ilave istihdam sağlayarak çalışanlarımızın sayısını 26 milyon 670 bin seviyesine getirdik.

Bununla birlikte, özellikle kadınların ve gençlerin iş gücüne yoğun katılımı sebebiyle işsizlik oranımızı arzu ettiğimiz seviyeye henüz indiremedik. Başlattığımız yatırım ve istihdam seferberliğiyle kısa sürede işsizliği yeniden tek haneli rakamlara düşüreceğimize inanıyorum.

Yurt dışına yönelik çalışmalarımızla ülkemizin prestijini her geçen yıl yükseltiyoruz, sadece 2016 yılında yaptığımız insani ve kalkınma yardım tutarımız 6,5 milyar dolardır. Geçtiğimiz 14 yılda TİKA’nın dünyanın dört bir yanındaki soyut ve somut kültür varlıklarımızı desteklemek için doğrudan yürüttüğü veya gerçekleşmesine aracılık ettiği 20 bin proje için 20 milyar doların üzerinde kaynak kullandık. AFAD, Yurtdışı Türkler ve Akraba Topluluklar Başkanlığı, Yunus Emre Enstitüsü, Kızılay gibi kurumlarımız ve sivil toplum örgütlerimiz de bu alanda önemli çalışmalar yürütüyor.

Ekonomik göstergelere baktığımızda, geçtiğimiz 14 yılda ülkemizi 3 kat büyüttüğümüzü görüyoruz. 2002 yılında 236 milyar dolar olan gayrisafi yurt içi hâsılamızı 857 milyar dolara, kişi başına düşen gelirimizi de 3500 dolardan 11 bin dolara çıkarttık. Ekonomik büyümenin lokomotifi ihracatı 36 milyar dolardan geçtiğimiz ay itibarıyla 146 milyar dolara çıkarttık. IMF’e olan borcumuz 23,5 milyar dolardı, onu 2013 yılı itibarıyla sıfırladık, artık böyle bir borcumuz yok.

Yüzde 63 seviyesinde olan kamu borçlanma faizlerini tek haneli rakamlara kadar indirmiştik, faizlerde son dönemde yaşadığımız hadiseler sebebiyle geçici bir yükseliş oldu, ama onu da inşallah yine tek haneli rakamlara indireceğiz. Nitekim 2002 yılında bütçenin yüzde 43’ünü oluşturan faiz harcamaları, geçtiğimiz yıl yüzde 8,6 olarak gerçekleşmiştir. Yatırımlara ayrılan kaynak 70 milyar liradan 700 milyar liranın üzerine çıkarak 2002 yılına göre 10 kattan fazla artmıştır. 2023 yılında kişi başına düşen milli gelirimiz 25 bin dolara, ihracatımızı da inşallah 500 milyar dolara çıkarmayı, dünyanın en büyük 10 ekonomisinden biri haline gelmeyi hedefliyoruz.

Değerli kardeşlerim;

Burada ancak ana başlıklar halinde ve bir kısmını sayabildiğimiz hizmetlerimizin tamamını anlatmaya günler yetmez, yaptıklarımız çok önemli, her fırsatta bunları tekrar tekrar vatandaşlarımıza anlatmalıyız. Ama hayat dinamik, her şey hızla gelişiyor, değişiyor. Bunun için yaptıklarımızla yetinmiyor, yeni projeler, yeni yatırımlar, yeni hizmetlerle milletimizin ihtiyaçlarına, beklentilerine, taleplerine cevap vermeyi hedefliyoruz.

Şimdi hedefimiz, inşallah bu yılsonuna kadar teşkilatlarımızda ciddi bir yenileşmeye gitmektir. İnşallah bu Olağanüstü Büyük Kongreyle beraber il, ilçe, belde teşkilatlarımızla süratle bir yenilenmeye gideceğiz. Ardından 6 aylık bir yol haritasını da yine halkımızla paylaşacağız.

Ve 18-25 aralığındaki genç kadroların bugün nasıl ki bu listede yer alıyorsa, inşallah il, ilçe, belde teşkilatlarında da 18-25 aralığındaki gençlerimizin yer almasını istiyorum, bunu da buradan duyuruyorum. Demokraside ve ekonomide ülkemizin standartlarını çok daha yükseğe çıkartacak bir programı en kısa sürede detay olarak sizlerle paylaşacağız.

Biz partimizin ismini adalet ve kalkınma olarak rastgele belirlemedik, biz Türkiye’nin geleceğini bu kavramlar üzerinde inşa etmek için yola çıktık ve işte bugünlere geldik. Bundan sonra aynı doğrultuda sürekli nefes tazeleyerek, sürekli güç yenileyerek, sürekli kendimizi geliştirerek devam etmekte kararlıyız.

Mevlana Hazretleri ne güzel söylemiş: “Her gün bir yerden göçmek ne iyi, / Her gün bir yere konmak ne güzel. / Bulanmadan, donmadan akmak ne hoş. / Dünle beraber gitti cancağızım, / Ne söz varsa düne ait, / Şimdi yeni şeyler söylemek lazım.” İşte biz de bu anlayışla, dünü unutmadan ama yönümüz daima geleceğe dönük olarak inşa ve ihya faaliyetlerimizi çalışmayı, mücadele etmeyi kesintisiz bir şekilde sürdüreceğiz.

Milletimize hizmet için yola çıktığımızda hedefimiz, demokraside ve ekonomide Türkiye’yi koalisyonlar ve krizler döneminin karanlığından çıkartacak reformları hızla hayata geçirmekti. İşte bu konuda mesafe kat ettikçe hedefimizi büyüttük, 2023 hedeflerimizi kalkınma alanındaki çabalarımızın rehberi olarak ortaya koyduk. Esasen temel hak ve özgürlükler konusunda kat ettiğimiz mesafe çok önemli. Ancak bu başarı, normalde birbiriyle husumet içinde olması gereken terör örgütlerinin ülkemizi ortak hedefi olarak belirleyip saldırıya geçmeleri sebebiyle maalesef hak ettiği değeri görmüyor.

Reformlarımızın çapası, hatta dinamosu olarak gördüğümüz Avrupa Birliği üyelik süreci, Birliğin riyakâr tutumu sebebiyle çıkmaza girmiştir. Hiçbir aday ülkeye konmayan şartların bize dayatılması, hiçbir aday ülke için uygulanmayan kuralların bizim için getirilmesi asıl niyeti açıkça göstermektedir. Biz bu sıkıntının ilk ortaya çıktığı andan itibaren hep hak ve özgürlüklerle ilgili reformları biz Avrupa Birliği istediği için değil, kendi vatandaşlarımız bunlara layık olduğu için yaptık, yapmaya devam edeceğiz. Bundan sonra da aynı şeyi söylüyoruz: Türk milletinin her bir ferdinin en geniş özgürlük alanı içinde hayatını sürdürmek en tabi hakkıdır. Bu ülkede bir daha kimsenin inancı, kıyafeti, meşrebi, kökeni, farklılıkları yüzünden horlanmasına, ötekileştirilmesine, zulme uğramasına, cezalandırılmasına kesinlikle izin vermeyeceğiz.

Özellikle gençlerimizin özgürlükleri konusunda en küçük bir tereddütleri olmasın. Gençlerimiz ve çocuklarımız inşallah kendilerinden önceki nesillerin maruz kaldığı sıkıntıları yaşamayacaklar. Bunun için demokrasimize sahip çıkmamız gerekiyor. Demokrasi, tıpkı ekonomi gibi lafla değil, icraatla olur. Kendi ideolojik saplantılarını topluma demokrasi diye dayatanların gücü ellerine geçirdiklerinde başka kimseye hayat hakkı tanımadıklarını milletimiz çok iyi biliyor. Biz onlar gibi yapmadık, yapmayacağız. Bizim demokrasi anlayışımız, diğerlerine saygılı olmak şartıyla herkesin düşüncesini ifade etmesine imkân sağlama esasına dayalıdır. İşte onun için biz ne diyoruz? ‘Yaratılanı severiz Yaratandan ötürü’ anlayışıyla hareket ediyoruz.

Bununla birlikte, Avrupa Birliği’nin artık ülkemizin ve milletimizin onurunu hiçe sayma noktasına gelen ikiyüzlü tavrına daha fazla tahammül etmek zorunda da değiliz. Avrupa Birliği ya bize verdiği sözleri tutar, serbest dolaşımı getirir, sığınmacılar için taahhüt ettiği yardımları gönderir, fasılların açılıp-kapanması önündeki engelleri kaldırır ya da herkes kendi bildiğini yapar. Bizim tercihimiz her şeye rağmen, yolumuza Avrupa Birliği’yle devam etmektir. Burada kararı verecek olan Avrupa Birliği’dir, birliğe yön veren ülkelerdir.

Sadece son 1 ayda yaptığımız seyahatler ve oralarda yaptığımız görüşmeler, Türkiye’nin önünde çok daha büyük bir dünyanın açık olduğunu gösteriyor. İşte Hindistan’a gittik, oradan Rusya’ya, Kuveyt’e gittik, 4,5 milyar dolarlık bir yatırımın orada temelini attık. Kuveyt’ten Çin’e, oradan Amerika’ya geçtik. Ve bu geniş görüşme trafiğinde ülkemizin geleceği adına gerçekten çok ümit verici gelişmelerin ufukta olduğunu gördük. Bugünkü Türkiye, dünkü Türkiye’den çok daha güçlü, çok daha müreffeh, çok daha demokrattır, inşallah yarınki Türkiye bugünkünden çok daha büyük, çok daha zengin, hak ve özgürlükler bakımından çok daha ileride olacaktır.

Kardeşlerim;

Son 10 ayda yaşadığımız iki önemli hadise, 15 Temmuz darbe girişimi ve 16 Nisan referandumu ülkemizin geleceği bakımından çok önemli. Öncelikle 15 Temmuz darbe girişiminde sokaklara, meydanlara dökülerek ülkesinin istiklaline, kendisinin ve çocuklarının istikbaline sahip çıkan tüm vatandaşlarıma buradan bir kez daha en kalbi şükranlarımı sunuyorum, milletimle iftihar ediyorum. 249 şehidimize Allah’tan rahmet diliyorum, yaralılarımıza şifalar diliyorum.

Kardeşlerim;

Bu tür hadiseler milletlerin tarihlerindeki kritik dönüm noktalarıdır. Türkiye’de artık hiçbir şeyin 15 Temmuz öncesi gibi olmayacağı bilinmelidir. Ülkemizin sınırlarımızın içindeki ve dışındaki tüm terör örgütleriyle mücadelede yeni bir dönem başlamıştır. İşte Fırat Kalkanı Harekâtı bunun en güzel örneğidir ve Cerablus’ta, Rai’de, Dabık’ta, Bab’da, Türkiye, ordusuyla ve bütün varlığıyla kendini göstermiştir.

Bu ülkeye, bu millete silah doğrultan, silah doğrultanları teşvik eden hiç kimseye karşı en küçük bir müsamahamız olamaz. Sözün bittiği, sadece ve sadece icraatın konuştuğu bir döneme girdik. İnşallah bu kongremizin ardından güvenlikten yatırımlara kadar her alanda ülkemizin atacağı çok önemli adımları birlikte hayata geçireceğiz. Hani Mehmet Akif, “Hiç ibret alınsaydı tekerrür mü ederdi tarih” diyor ya, işte biz ibret alacak ve bir asır önce başımıza gelenlerin yeniden yaşanmasına izin vermeyeceğiz.

16 Nisan’da milletimizin teveccühüyle kabul edilen anayasa değişikliği bu kararlılığımızı güçlü bir şekilde hayata geçirmemizi sağlayacak olması bakımından çok önemlidir. Her ne kadar yeni yönetim sistemiyle ilgili maddeleri 2019 Kasım’ındaki seçimle birlikte yürürlüğe girecek olsa da, milletimizin halk oylamasında ortaya koyduğu irade, çalışmalarımız konusunda bize çok büyük bir güç vermiştir.

Bununla birlikte şu gerçeği de iyi görmemiz lazım: AK Parti olarak artık işimiz daha zor. Daha önce olduğu gibi, yüzde 34’le, yüzde 40’la, hatta yüzde 49,5’la iktidara gelme imkânımız kalmadı. Artık çıta yüzde 50+1’dir. Yüzde 50’nin üzerinde oy almanın ne demek olduğunu, ne kadar zor olduğunu önce 2014 Cumhurbaşkanlığı seçiminde, en son da 16 Nisan halkoylamasında hep birlikte gördük, tecrübe ettik.

Bunun için 2019 seçimlerinde netice almak istiyorsak hemen kolları sıvamalı, çalışmaya başlamalıyız; hazır mıyız buna? AK Partinin boşa geçirecek bir anı bile yoktur. Genel merkezdeki, Türkiye Büyük Millet Meclisindeki, il, ilçe, belde, mahalle teşkilatlarındaki, belediyelerdeki, il genel meclislerindeki tüm arkadaşlarımızın bu bilinçle görev yapmaları gerekiyor. Çok basit hataların dahi nelere mal olabildiğini en son 16 Nisan’da bizzat yaşayarak gördük.

AK Parti, kendisinden önce görülmeyen, yok sayılan, varlığı inkâr edilen kesimlerin sesi olarak ortaya çıkmış, onları merkeze taşıması sayesinde hep güçlenerek bu günlere gelmiştir. Bu ülkede yıllarca dindarlar ötekileştirilmiştir. Bu ülkede yıllarca Türk, Kürt, Çerkez, Laz, Boşnak, Arnavut, Arap, Roman denilerek kökünden; Sünni, Alevi, Bektaşi denilerek mezhebinden ve meşrebinden; köylü, taşralı denilerek örfünden, âdetinden dolayı insanlar dışlanmıştır. Eğitimin de, zenginliğin de, makamın da, mevkiin de, şan, şöhretin de babadan oğula aktarıldığı adeta monarşi rejimi kurulmuştur.

Cumhuriyetin sahibi olan cumhur karşımda, cumhurun değerleri, beklentileri, talepleri yok sayılmıştır. AK Parti, Cumhuriyetle cumhuru buluşturan, Cumhuriyeti asli sahibi olan cumhura teslim eden parti olduğu için, milletimiz tarafından bu kadar güçlü şekilde sahiplenilmiştir. Bizim iktidarlarımız döneminde bu ülkede geçmişte sözü dahi edilemeyen söz varsa, sorun varsa hepsi konuşulmuş, tartışılmış, hal yoluna koyulmuştur. Yine bizim dönemimizde geçmişte özlemle bakılan, hatta hayal dahi edilemeyen ne kadar hizmet varsa hepsi de ülkemize kazandırılmıştır. Önümüzde yapacağımız iş, aynı çizgide devam etmektir.

Nerede yaşarsa yaşasın, hangi inanç kesiminde, sosyal gruba, kültürel tabakaya mensup olursa olsun, her bir vatandaşımızın ülkesiyle, milletiyle, devletiyle ve elbette partimizle ilişkisini güçlendirmeliyiz. Dikkat ediniz, burada partimizi son sırada sayıyorum, çünkü ülkesini, milletini, devletini seven her vatandaşımızı biz tabi olarak partimizin muhibbi olarak da görüyoruz. Bu sevgiyi oya dönüştürme maharetini gösterecek olan teşkilatlarımızdır. İl, ilçe, belde, bütün bu teşkilatlarımız, özellikle kadın ve gençlik kollarımız çalmadık kapı, sıkmadık el, kazanmadık gönül bırakmamalıdır.

Eğer bu ülkenin en ücra köşesindeki haneye, orada yaşayan erkek, kadın, genç, yaşlı vatandaşımıza ulaşamamışsak bir yelerde eksiğimiz var, hatta bir yerlerde yanlışımız var demektir. Üye sayısı 10 milyonun üzerinde olan bir parti, 80 milyona ulaşma konusunda sıkıntı çekemez, çekmemelidir. İletişim teknolojileri ne kadar gelişirse gelişsin, hiçbir şey insani temasın, yüz yüzde görüşmenin yerini tutamaz. Bunun için her vatandaşımızla doğrudan irtibat kurmanın yollarını aramalı, halini, hatırını sormaktan, derdini dinlemeye ve çözümüne yardımcı olmaya kadar her yöntemle, evet, kendileriyle alakadar olmalıyız. Zaman hızla akıyor, önümüzde önce mahalli idareler seçimleri, arkasından Kasım’da 2019 yapılacak cumhurbaşkanlığı ve milletvekili seçimlere var. Seçimlere kadar vatandaşlarımızın tamamına ulaşma hedefimizi gerçekleştirmeliyiz. Özellikle önümüzdeki Cumartesi günü başlayacak olan mübarek Ramazan ayını çok iyi değerlendirmeliyiz.

Kardeşlerim;

Milletimizle birlikte artık bir inşa ve ihya dönemindeyiz. Yeni Türkiye’nin ruhunu milletimiz 15 Temmuz’da ortaya koymuştur. 16 Nisan’da da milletimiz yeni Türkiye’nin yönetim biçimi konusundaki kararını vermiştir. 3 Kasım 2002 tarihinden beri ülkeyi yönetme vazifesini üstlenmiş parti olarak yeni dönemin mimarisini belirleme sorumluluğu da bizim üzerimizdedir. Bunun için en başta kullandığımız yöntemi ihya edecek, yani iki ayaklı bir program yürüteceğiz. Bir yandan demokratik kazanımlarımızı ileriye taşırken, diğer yandan kalkınma alanında daha büyük hamleler başlatacağız.

Demokratikleşme alanında hedefimiz ülkemizin ve dünyanın değişen şartları ışığında her kesimden, her yaştan, her meşrepten insanımızın hak ve özgürlükleri bakımından kendisini daha güvende hissedeceği bir Türkiye’yi inşa etmektedir. Terörle mücadelemize halel getirmeyecek şekilde vatandaşlarımızın özgürlük alanlarını mümkün olan en üst seviyeye çıkarmakta kararlıyız. Kalkınma alanında ise milli gelirimizin artırılmasından büyük projelere, mimariden enerjiye kadar tüm alanlarda ülkemizi geleceğe hazırlayarak bu çalışmaları hayata geçireceğiz.

AK Parti olarak kurulduğumuz günden beri milletimizi hiç hayal kırıklığına uğratmadık, inşallah bundan sonra da unutmayacağız. Bu partinin milletin partisi olduğunu anlamayanların hezeyanlarına asla kulak asmayacağız. Bize düşen, bu davaya hizmet eden herkesin hakkını-hukukunu korumaktır. AK Parti’ye hiçbir karşılık beklemeden tamamen yüreğinden gelen bir sevgiyle sahiplenen her kardeşimizin başımızın üzerinde yeri vardır.

7 Haziran 2015 seçimlerinin ardından yaşananlar, AK Parti’siz bir Türkiye’nin nasıl hızla eski kriz günlerine dönme tehlikesiyle karşı karşıya kalabildiğini göstermiştir. Milletimizin bize itimadı, istikrar ve güven ortamını muhafaza ederek ülkemize yaptığımız hizmetlerden kaynaklanıyor. Bu parti çatısı altındaki hiç kimsenin bu itimada halel getirecek davranışlar içine girmeye hakkı yoktur. Bu anlayışla çalışmayan hiç kimseye AK Parti’nin ne teşkilatlarında, ne belediyelerinde, ne Meclis grubunda, ne hükümet kademelerinde de yer yoktur.

Belediyelerin bizim için ayrı bir önemi var. AK Parti'yi belediyelerdeki çalışmalarımızda elde ettiğimiz tecrübelerin ve başarıların üzerinde kurduk; eğer bunu böyle söylersem yeridir. Bugün de en önemli güç kaynaklarımızdan biri belediyelerimizdir. Ülkemizdeki 1379 belediyeden 879’u AK Parti kadroları tarafından yönetiliyor. Belediyelerimiz hem mahallindeki hizmetleri yürüttüğümüz organlardır, hem de milletimizin hissiyatını merkeze taşıyan sinir uçlarımızdır.

Geçtiğimiz 14 yılda en büyük reformları gerçekleştirdiğimiz alanlardan biri de belediyelerdir. Büyükşehir belediyeleri, il özel idareler kanunlarını yenileyerek mahalli yönetimlerin hukuki altyapısını güçlendirdik. Bu sayede kamu yatırımlarından mahalli idarelerin payını yüzde 20’den yüzde 40’a çıkardık. Belediye gelirlerini 10 milyar liradan 82 milyar liraya yükselterek mahalli idarelerimizin yatırım bütçelerini artırdık. Sadece geçtiğimiz yıl 42 milyar liranın üzerinde yatırım yapan mahalli idarelerimiz katılımcı demokrasi alanında da çok ileri bir seviyeye ulaştı. 2004 yılında “Yerel Kalkınma Başlıyor”, 2009 yılında “Marka şehirler”, 2014 yılında “İnsan Demokrasi Şehir” başlıkları altında ortaya koyduğumuz çalışmalarımızda adeta ülkemize medeniyetimizin mekânda ihyası vizyonunu kazandırdık.

Bizim temel belediye hizmetlerinde, yatırımlarda, sosyal yardımlarda ve insan ilişkilerinde AK Parti vizyonuna uygun icraat ortaya koyan belediye başkanlarına ihtiyacımız var. Şehirlerine ve partimize yük olan değil, şehirlerinin ve partimizin yükünü omuzlayan belediye başkanlarıyla yolumuza devam edeceğiz.

Aynı şekilde Parti teşkilatlarımızdaki tüm arkadaşlarımızın da benzer bir anlayışla hareket etmesi şarttır. Teşkilatlarımızda, belediyelerimizde ve Meclis’te bu kritere uygun arkadaşlarımıza her kademede öncelik vererek 2023 Türkiye'sinin inşasını gerçekleştirmekte kararlıyız. Cumhuriyet hükümet sistemi devreye girene kadar tüm bu hususlardaki hazırlıklarımızı tamamlayarak milletimizin karşısına güçlü bir şekilde çıkmalıyız; milletimizin itimadına layık olmanın gereği budur. Şair ne diyor?

“Çiçeklerle hoş geçin,

Balı incitme gönül,

Bir küçük meyve için,

Dalı incitme gönül.

Sevmekten geri kalma,

Yapan ol, yıkan olma

Sevene diken olma,

Gülü incitme gönül.

Başın olsa da yüksek,

Gözün enginde gerek,

Kibirle yürüyerek

Yolu incitme gönül.

Mevlâ verince azma,

Geri alınca kızma,

Tüten ocağı bozma,

Külü incitme gönül.

Dokunur gayretine,

Karışma hikmetine

Sahibi hürmetine,

Kulu incitme gönül.”

Bizler de dalı, gülü, yolu, külü, kulu incitmeden milletimize hizmet etmeye bakmalıyız.

Değerli kardeşlerim;

Bu kongre AK Parti için bir yeniden diriliş, yeniden kuruluş kongresidir. Üçüncü Olağanüstü Kongremizle milletimize 2001 yılından bu yana geçen zamanın bizi yıpratmadığını, tam tersine olgunlaştırarak daha büyük hizmetlere hazırladığını gösterme fırsatı yakaladığımıza inanıyorum.

AK Parti sadece kendisine oy verenlerin değil 80 milyon vatandaşımızın tamamının partisidir. Türkiye Cumhuriyeti vatandaşı olup da AK Parti’nin gönlünü kazanamayacağı tek bir kişinin dahi bulunmadığını düşünüyorum. Yeter ki biz ona ulaşmasını bilelim, gerisi kolay. Hiç kimse kendini ötekileştirilmiş hissetmesin. Hiç kimse özgürlük alanını tehdit altında görmesin. Hiç kimse geleceğinden umutsuz olmasın. Bu ülkedeki her birey, birinci sınıf vatandaştır. Bir gerçekleştirdiğimiz her hizmeti, her yatırımı, her icraatı tüm vatandaşlarımız için yapıyoruz. Kimseden illa bizi sevmesini isteyemeyiz; ama herkesten bizi dinlemesini, anlamaya çalışmasını, mümkünse katkı vermesini beklemek hakkımızdır. Çünkü biz 80 milyonun efendisi değil 80 milyonun hizmetkârıyız; bizim farkımız budur.

Türkiye olarak ne orta gelir, ne orta demokrasi tuzağına düşeceğiz. Yeni projelerle, yeni yatırımlarla, yeni reformlarla, yeni ekonomik tedbirlerle orta gelir tuzağını mutlaka bozacak, 2023 yılı için belirlediğimiz 25 bin dolar milli gelir hedefine ulaşacağız. Aynı şekilde hak ve özgürlüklerin standartlarını daha da yükselterek ileri demokrasi yolundaki yürüyüşümüzü sürdüreceğiz.

Diğer taraftan Türkiye sadece 780 bin kilometrekare vatan topraklarından ibaret bir ülke değildir. Bugün dünyanın dört bir yanında kalbini bize yöneltmiş, gözünü bize dikmiş, kulağını bize vermiş yüz milyonlarca kardeşimiz var. Kendimizle birlikte onların da beklentilerini dikkate almak zorundayız. Bu yaklaşım bizim için bir yük, bir angarya değildir. Tam tersine, bu bizim için insani ve vicdani bir görevdir, hem de en büyük güç kaynağımızdır. Türkiye’nin dış politikası işte bu anlayışla şekillenmektedir. FETÖ ve PKK gibi, DEAŞ gibi terör örgütlerinin zehirlerini vücudumuzdan temizledikçe her alanda olduğu gibi dış politikada da daha sağlıklı bir zemine oturacağımıza inanıyorum. Kardeşlerim, dış politikada gayretimiz artarak devam edecektir, etmektedir; ama bu milletin izzetinden hiçbir zaman taviz vermeksizin...

Kardeşlerim;

AK Partimizin 3. Olağanüstü Kongresinin başarılarla dolu olmasını diliyorum. Rabbime bizi bugünlere eriştirdiği, yeniden kucaklaşmamızı sağladığı için hamt ediyorum. Rabbim, kolaylaştır zorlaştırma. Rabbim, işlerimizi hayırla sonuçlandır, amin; diyorum. Partimizin Genel Merkez yönetim organlarına seçilecek arkadaşlarımıza şimdiden muvaffakiyetler diliyorum.

Bir kez daha ‘hoş bulduk’ diyorum. Ve çok oturduk, biliyorum ki yoruldunuz. Şöyle bir ayağa kalkalım ve son noktayı da inşallah bu şekilde koyalım: ‘Beraber yürüdük biz bu yollarda, / Beraber ıslandık yağan yağmurda. / Şimdi dinlediğim tüm şarkılarda, / Bana her şey sizi hatırlatıyor, / Bana her şey sizi hatırlatıyor, / Bana her şey Türkiye'yi hatırlatıyor.’

Günümüz kutlu olsun, geleceğimiz hayırlı olsun inşallah. Sağ olun, var olun.

Saygıdeğer Divan,

Çankaya İlçe Seçim Kurulunun Değerli Başkan ve yöneticileri,

Değerli kardeşlerim,

Sevgili yol arkadaşlarım;

Sizleri bir kez daha en kalbi duygularımla, hasretle, muhabbetle selamlıyorum.

Adalet ve Kalkınma Partimizin 3. Olağanüstü Büyük Kongresinin sonuna gelmiş bulunuyoruz. 998 günlük bir hasretin ardından bugün Büyük Kongremizle sizlerle birlikte olmaktan duyduğum mutluluğu tekraren ifade etmek istiyorum.

Şahsımı bir kez daha genel başkanlık görevine layık gördüğünüz için her birinize ayrı ayrı şükranlarımı sunuyorum. Genel merkezimizin yönetim organlarının seçimini de tamamladık. Merkez Karar ve Yönetim Kuruluna, Merkez Disiplin Kuruluna, Demokrasi Hakem Kuruluna, Siyasi Erdem ve Etik Kuruluna asil ve yedek olarak seçilen tüm arkadaşlarımızı da tebrik ediyorum.

Açılış konuşmamda da ifade ettiğim gibi, bu Kongremiz yeni bir başlangıçtır. Hem parti çalışmalarımızda, hem ülkemize ve milletimize yapacağımız hizmetlerde yeni bir döneme giriyoruz. Kuruluşumuzdan bu yana geçen 16 yıldaki tecrübemizden, bütün bu tecrübelerin de ışığında yeni dönemde her bakımdan çok daha büyük işler başarmanın mücadelesini vereceğiz.

Önümüzdeki aylar Türkiye’nin terörle mücadeleden ekonomiye, hak ve özgürlüklerin genişletilmesinden yatırımlara kadar her alanda adeta bir sıçrama dönemi olacaktır. Bunun için kaybedecek bir anımız bile yoktur. Türkiye’yi değiştirmenin kendimizi değiştirmekten geçtiğinin bilinci içinde yeni ve çok daha büyük reformları hayata geçireceğiz.

Önce 2019’a kadar, ardından da 2023’e kadar yapacağımız çalışmaların hepsini de takvime bağlamış durumdayız. Bugün yapmış olduğum konuşmamda ifade ettiğim gibi bu yılsonuna kadar bütün teşkilatlarımızı tümüyle elden geçirmek suretiyle önce teşkilatlarımızda bir yapılanmanın adımlarını atacağız. Bu arada da inşallah Hükümetimizin şu yılsonuna kadar atacağı adımları hep birlikte ele alıp neleri yapacağız, ne gibi adımlar atacağız, bunun çalışmalarını yürüteceğiz. Zira bundan sonraki dönem icraatta da adeta bir sıçrama dönemi olacaktır. Millete hizmet yolunda çekilen zahmet, mihnet değil tam tersine şereftir. İşte bu anlayışla tempomuzu daha da yükselterek çalışmayı sürdüreceğiz.

Değerli kardeşlerim;

Eskiler ‘önce refik, sonra tarik’ derler. Adalet ve Kalkınma Partimizin her kademedeki temsilcileri olan sizlerin her birinizi yol arkadaşlarım, yoldaşlarım olarak, gönüldaşlarım olarak gördüm, görüyorum. Yolumuzun doğruluğundan şüphemiz asla yok. Bunun murakabesini milletimiz bizzat kendisi yapıyor. Herhangi bir eksiklik, aksaklık gördüğünde bize mesajını veriyor. Biz de milletle zıtlaşılmayacağının, millete tepeden bakılamayacağının bilinciyle bu mesajın gereğini her seferinde yerine getirdik.

16 Nisan’da milletimiz bize bir mesaj daha verdi. Bu mesaj Türkiye’nin geleceği için teklif ettiğimiz yeni yönetim sistemini desteklediği, ama 2019 için çok daha fazla çalışmamız gerektiğidir. Biz milletimizin bu mesajını da aldık. 2019 yılına kadar demokraside ve ekonomide milletimizin talebi olan reformları süratle hayata geçirmekte kararlıyız.

Büyüme rakamlarımız, bir süredir ardı ardına yaşadığımız sıkıntılar sebebiyle dünya ortalamasının üzerinde gerçekleşmiş olsa da hedeflerimizin gerisinde. 2019’a kadar büyüme ve istihdam rakamlarını yeniden hızla yukarıya doğru çıkartacağız. Ekonominin çarklarını hızlandırmak için sanayicimizden esnafımıza kadar reel sektörün tüm kesimlerine verdiğimiz can suyu mahiyetindeki desteklerin neticelerini yavaş yavaş almaya başladık. Gerekirse yeni tedbirlerle bu süreci hızlandıracağız.

Terör örgütleriyle mücadelemizi tavizsiz ve cesaretle yürütmeye devam edeceğiz. Karşımızdakiler kim olursa olsun, milletimizin izzetine halel getirecek hiçbir davranışa, hiçbir eyleme, hiçbir saldırıya izin vermeyeceğiz. İstiklalimizi ve istikbalimizi canımızın üzerinde tuttuğumuzu hem 15 Temmuz’da, hem de terörle mücadele faaliyetlerimizde ortaya koyduk. Terör örgütlerini bizi tedip etmek için bir sopa olarak kullananlar, girdikleri yanlış yolu çok kısa sürede fark edeceklerdir.

Biz sorunlarımızı dostlarımızla, müttefiklerimizle birlikte çözmekten memnuniyet duyarız. Ama bu imkân ortadan kalktığında elimiz kolumuz bağlı bir şekilde yerimizde de oturmayız. Ülkemizin ve milletimizin geleceği için ne yapılması gerekiyorsa, kendi imkânlarımızla onu yerine getirmekten kaçınmadık, kaçınmayacağız.

Değerli kardeşlerim;

Bundan sonra partimizin çeşitli faaliyetlerinde sizlerle çok daha fazla birlikte olacağız, çok daha fazla istişare yapacağız. İl kongrelerimizi, genişletilmiş il başkanları toplantılarımızı, belediye başkanları toplantılarımızı, toplu açılış törenlerimizi ve diğer tüm fırsatları değerlendirerek mesaimizi sürdüreceğiz.

Bugün burada besmeleyi çektik, ‘Bismillah’ diyerek tekrar yola revan olduk. Rabbim yolumuzu açık etsin. Rabbim bizi sizlere ve milletimize mahcup olmaktan korusun. Rabbim bizleri şafak vakti doğup ezan vakti ölenlerden eylemesin. Rabbim bizleri nereden geldiğini unutup nereye gideceğini şaşıranlardan eylemesin. Bugüne kadar hep “İşaret aldığın gün atandan / Yürüyeceksin millet yürüyecek arkandan” düsturuyla yol yürüdük. Mevla’m bundan sonra da bize yolumuzu şaşırtmasın.

Biliyoruz ki ‘La galibe illallah / Allah’tan başka zafer sahibi, galip yoktur.’ Amenna ve saddakna… Türkiye kendisiyle birlikte tüm alemi İslam’ın geleceği için de yürüttüğü mücadeleyi başarıyla sonuçlandırmak zorundadır. Bunun için Rabbimden bu ülkeye, bu millete güç vermesini, kuvvet vermesini, yardımını esirgememesini niyaz ediyorum.

Bir kez daha siz değerli delege kardeşlerimin ve tüm gönüldaşlarımın bugün bu 3. Olağanüstü Kongreye gösterdikleri ilgi ve şahsıma gösterdiğiniz teveccüh için her birinize ayrı ayrı teşekkür ediyorum. Bu vesileyle 16 Nisan referandumunda gerçekten çok ciddi gayretler gösterdiniz. Sizlerle beraber Parlamentoda ve Parlamento dışında Milliyetçi Hareket Partisi, başta Sayın Genel Başkanı olmak üzere büyük gayret gösterdiler, gerçekten bu referanduma büyük destek verdiler. Aynı şekilde Büyük Birlik Partisi bu sürece destek veren partilerden oldu. Aynı şekilde HÜDA-PAR destek veren partilerden oldu. Kendilerine de şahsım ve milletim adına teşekkür ediyorum.

11 ayın sultanı olan Ramazan-ı Şerifinizi şimdiden tebrik ediyorum. Bu mübarek ay boyunca tutacağınız oruçların, yapacağınız ibadetlerin Hak katında kabul ve karin olmasını Rabbimden niyaz ediyorum. Rabbim hepimizi Ramazan’ın bereketinden, rahmetinden nasiptar eylesin diye dua ediyorum. Özellikle memleketlerine dönecek olan kardeşlerime hayırlı, kazasız, belasız yolculuklar diliyorum. Bundan sonraki ilk görüşmemize kadar, kalın sağlıcakla.

Sayın Başbakan,

AK Parti Genel Merkez organlarının kıymetli üyeleri,

Değerli bakanlar,

Sevgili dostlar;

Sizleri en kalbi duygularımla, sevgiyle, saygıyla selamlıyorum. Cumartesi günü başlayan Ramazan-ı Şerifinizi tebrik ediyorum. Rabbim tutuğumuz oruçları, yaptığımız ibadetleri, diğer hayrü hasenatımızı kabul ve makbul eylesin.

Mayıs ayı hem ülkemiz, hem de bizler için gerçekten çok yoğun geçti. Bu ay içinde Türkiye’nin uluslararası ilişkileri bakımından büyük öneme sahip 6 yurt dışı ziyaretimiz oldu. Hindistan, Rusya ve Amerika seyahatlerimiz ikili görüşme, Kuveyt ziyaretimiz ikili görüşme ve temel atma, Çin ve Belçika seyahatlerimiz de zirve toplantılarına iştirak amaçlıydı. Ayrıca, 21 Mayıs’ta yapılan AK Parti 3. Olağanüstü Kongresinde delegelerimizin teveccühüyle yeniden Genel Başkanlık görevine seçildim. Aynı kongrede Genel Merkez organlarına seçilen arkadaşlarımızı da bir kez daha tebrik ediyorum.

Bugün Merkez Karar ve Yönetim Kurulumuzu toplayarak Merkez Yönetim Kurulumuzu da belirledik. Merkez Karar Yönetim Kurulu toplantımızda ifade ettiğim bir hususu burada tekrarlamak istiyorum. AK Partinin 15 yıla yakın zamandır iktidarda kalmasının sırrı, sürekli kendini yenileme iradesine sahip olmasıdır. Olağanüstü Genel Kurulumuzda seçilen Merkez Karar Yönetim Kurulu üyelerimiz arasında 20’li yaşlarında başında gençlerimiz bulunuyor. Örneğin 21 yaşında bir genç kızımız var, 23 yaşında yine bir genç kızımız var. Cumhuriyet tarihindeki özellikle siyasi parti yapılanmaları içinde şu anda AK Parti’nin yapmış olduğu bu reformu bugüne kadar hiçbir siyasi hareket gerçekleştirememiştir. Çünkü güvenleri yoktu, gençliğe inanmıyorlardı, 30 yaşın altını asla kabullenemiyorlardı; ama biz bunu önce 25’e, daha sonra da hamdolsun 18’e çekmiş bulunuyoruz.

Şu anda yaş ortalaması 47 olan Merkez Karar Yönetim Kurulumuzda 16 arkadaşımız 40 ve daha altı yaş grubuna mensuptur. Milletvekillerimizin yaş ortalaması biraz daha yüksek, 52 ortalaması var, hem kadro, hem program ve proje bakımından sürekli kendimizi yenileyerek milletimizin gönlündeki yerimizi güçlendireceğiz.

Tabi burada bir şeye çok dikkat etmemiz gerekiyor; Merkez Karar Yönetim Kurulunda da özellikle söyledim, bize tevazu yakışır, bu tevazudan asla taviz vermemeliyiz. Biz kendimizi alçalttıkça, biliniz ki gönüllerde yükseliriz. Ama yok, biz şöyle kedimizi yükseklerde görmeye gayret edersek alçalırız. Şunu bilelim ki; dağlar bizden yüksektir ve buradan asla taviz vermememiz gerekir.

Yönetim sistemi değişikliğinin ardından milletimize verdiğimiz sözleri yerine getirmek için artık önümüzde hiçbir bahane, hiçbir engel kalmadı. Bundan sonraki ilk seçim yılı olan 2019’a kadar yoğun ve netice almaya yönelik bir program uygulamaya mecburuz. İlk etapta, bugün söyledim, bakanlarımızdan 180 günlük bir çalışma programı hazırlamalarını bekliyorum. Bu çalışma tıpkı iktidara ilk geldiğimiz günlerdeki gibi 100 günlük programımız benzeri doğrudan milletimizin günlük hayatına dokunan, meselelerin çözümüne yönelik pratik teklifleri içermelidir ki bu bizim aynı zamanda bir yol haritamız olacak. Yoğun bir şeklide çalışmalarımızı sürdürmemiz gerekiyor.

Aynı şekilde partimizin de teşkilatlarımızla ilgili çalışmaları süratle tamamlayarak seçim hazırlıklarına başlaması gerekiyor. Ne demek? Yani bu yılsonuna kadar biz tüm il yönetimlerini, ilçe yönetimlerini, belde yönetimlerini yenilemek durumundayız. Adeta bir metal eskimesi görüyorum, dolayısıyla bu değişikliği yapmaya mecburuz. Belediyelerimizde nerelerde ne gibi eksiklik var, şikayetler nedir, bunların üzerine gitmemiz gerekiyor. Ve arkadaşlarla da onu konuştum, bir ekip burada oluşturacağız, bir ekip de Cumhurbaşkanlığı makamında ve bu oluşturacağımız ekiplerle çok yoğun bir kontrol mekanizmasını çalıştıracağız, çünkü aldığımız şikâyetleri neticeye ulaştırmamız gerekiyor. ‘Efendim, işte malum bizim şikâyet mercilerimiz var, partimizde de var, Başkanlıkta da var, Cumhurbaşkanlığında da var’; gelen bütün o mektuplar vesaire orada kalıyor. Mesele bunu çözüme ulaştırmak, çözüme ulaştırmak için de bu adımları atmaya mecburuz.

Değerli arkadaşlar,

Son 3 yıldır ülke ve millet olarak gerçekten çok yorulduk. 2013 Mayıs’ında Gezi olaylarıyla başlayıp 17-25 Aralık yargı-emniyet darbe girişimiyle tırmanan, 2014 mahalli idareler ve Cumhurbaşkanlığı seçimleriyle devam eden, 2015’teki iki ayrı milletvekilliği seçimiyle süren, PKK’nın hendek eylemleri ve DEAŞ’ın saldırılarıyla kanlı bir boyut kazanan, FETÖ’nün 15 Temmuz darbe girişimiyle adeta zirveye ulaşan, 16 Nisan halkoylamasıyla da şimdilik finalini yapan bir süreçten söz ediyoruz. Pek çok ülkenin çeyrek yüzyılda, yarım yüzyılda yaşamadığı kadar çok hadiseyi biz 3 yıla sığdırdık.

Milletimiz her birinde farklı yöntemlerin ve örgütlerin ön planda olduğu bu saldırıların hepsinde de yanımızda yer aldı, onun için milletimize bizler gerçekten müteşekkiriz ve bize güçlü bir destek verdi. Sürekli teyakkuz halinde tuttuğumuz milli reflekslerinde en küçük bir rehavete meydan vermedikleri için milletimizin her bir ferdine şükran borçluyuz. Bu borcu ancak demokraside ve ekonomide yapacağımız yeni reformlarla milletimizin beklentilerine cevap vererek ödeyebiliriz. Üst üste pek çok fedakarlık talep ettiğimiz milletimizi rahatlatacak bir programı süratle hazırlayıp hayata geçirmek mecburiyetindeyiz. Bunun için milletimizin karşısına ilk etapta 180 günlük, ikinci aşamada ise 2019’a kadar olan dönemi kapsayacak daha derinlikli bir eylem planıyla çıkacağız. 2023 hedeflerimizin provası mahiyetindeki bu çalışmaları hep birlikte hızla ve kararlılıkla yürüteceğiz.

Bölgemizin merkezinde olduğu küresel yeniden yapılanma sürecinde karşımıza çıkacak sınamaları güçlü şekilde karşılayabilmemiz için de bu dönemi çok iyi değerlendirmemiz şart. Zamanımız az; ama işimiz çok. Bunun için tek bir gün, tek bir saat dahi kaybetmeden gündemimizdeki meselelere yoğunlaşmalıyız. 180 günlük programı Haziran ayı sonu itibarıyla başlatacağız, dolayısıyla hazırlık için yeteri kadar zaman var. Bir kez daha tabi şu anda içinde bulunduğumuz Ramazan-ı Şerifin feyzinden, bereketinden de istifade etmeyi ihmal etmeyelim.

Bu vesileyle, özellikle ana kademeye, ana kademenin yanında Genel Merkez Kadın Kollarına, bunun yanında Genel Merkez Gençlik Kollarına özellikle ricada bulunuyorum; aman artık işi hafife almayacağız ve Türkiye’de tüm siyasi hareketlerin adeta gıptayla baktığı bir çalışmayı biz ülkemizde sergileyeceğiz. Şu ne yapıyor, bu ne yapıyor, biz birilerine illa da cevap yetiştirelim mi, yetiştirmeyelim mi, bunun gayreti içerisinde olmamıza gerek yok. Bizim soracağımız tek şey var, biz ne yapıyoruz? Ve bu sorumuza cevap bulduğumuz veya verdiğimiz anda kimse bizi tutamayacaktır.

Ben bir kez daha Ramazan-ı Şerifinizi kutluyorum. Ya Rab, Ramazan-ı Şerife kavuşturduğun gibi Ramazan Bayramına da kavuşturmanı niyaz ediyorum. Sizlere sevgilerimi, saygılarımı sunuyorum, kalın sağlıcakla.

Değerli milletvekili arkadaşlarım,

Kıymetli misafirler,

Sevgili gençler,

Hanımefendiler, beyefendiler;

Sizleri en kalbi duygularımla, hasretle, muhabbetle selamlıyorum. AK Parti Türkiye Büyük Millet Meclisi grup toplantısının ülkemiz, milletimiz, demokrasimiz ve geleceğimiz için hayırlara vesile olmasını Allah’tan temenni ediyorum. Grup Toplantımızı teşrif eden misafirlerimize de hoş geldiniz diyorum. Başı rahmet, ortası mağfiret, sonu ebedi azaptan kurtuluş olan mübarek Ramazan-ı Şerifinizi tebrik ediyorum.

Sözlerimin hemen başında geçtiğimiz Çarşamba akşamı Manisa’nın Saruhanlı ilçesinde meydana gelen 5,1 büyüklüğündeki depremden dolayı bölgede yaşayan vatandaşlarımıza geçmiş olsun dileklerimi özellikle bildiriyorum. Can kaybına yol açmayan depremde bazı binalarda hasarlar meydana geldi. AFAD, Kızılay ve ilgili kuruluşlarımızın, hükümetimizin vatandaşlarımıza destek olmak için hemen bölgeye gitmiş ve çalışmalarına başlamış olmaları sebebiyle, oradaki acımız, sızımız az da olsa dinmiştir. Ama en büyük tesellimiz bir can kaybı olmamasıdır.

Yine dün vefat eden merhum Alpaslan Türkeş’in yakın çalışma arkadaşlarından gönül insanı Ahmet Er’e Allah’tan rahmet, ailesine ve sevenlerine başsağlığı diliyorum. Kendisiyle en son 7 Mart’ta telefonla görüşmüş, şifa dileğinde bulunmuştum. Hem rahatsızlığından dolayı kendisine şifa temennisinde bulunurken, kısa da olsa hoş bir sohbetimiz olmuştu. Ölümü sevgiliye kavuşmak olarak görenlerden olan merhumu bir kez daha rahmetle yâd ediyorum.

Diğer yandan, Türkiye terör örgütleriyle yürüttüğü mücadelesinde çok önemli mesafeler kat ettiği bir dönemden geçiyor. Sadece son 2 ayda yurt içinde ve yurt dışında 336 teröristi etkisiz hale getiren güvenlik güçlerimiz, maalesef asker, polis ve güvenlik korucusu olarak 43 de şehit vermiştir. Terör örgütünün geçmişte hiç girilmemiş, girilememiş inlerine girip hem rekor düzeyde, silah, mühimmat ele geçiren, hem de teröristlere dağları, mağaraları dar eden kahraman güvenlik güçlerimize şahsım, milletim adına şükranlarımı sunuyorum.

Tabi bu arada şehitlerimize Allah’tan rahmet, yakınlarına ve milletimize başsağlığı diliyorum. Şehitlerimizin ve gazilerimizin bu fedakarlıkları boşa gitmeyecek, Türkiye çok geniş bir alanda yürüttüğü istiklal ve istikbal mücadelesini mutlaka ama mutlaka zaferle sonuçlandıracaktır.

En son 22 Temmuz 2014 tarihinde değerli kardeşlerim, sizlerle bu salonda birlikte olmuştum. Yaklaşık 34 ay, tam olarak da 1044 gün sonra bir kez daha burada bu salonda sizlerle beraber olmanın bahtiyarlığını yaşıyorum.

Bilindiği gibi, 16 Nisan halkoylamasının getirdiği yeniliklerden biri de cumhurbaşkanının parti üyeliğinin ve parti faaliyetlerine iştirakinin önünün açılmış olmasıdır. Anayasa değişikliğinin 25 milyon 157 bin gibi demokrasi tarihimizin rekoru olan bir evet sayısıyla kabul edilmesinin ardından, biz de bu hakkımızı kullanmış oluyoruz.

2 Mayıs tarihinde davet icabetle AK Parti Genel Merkezine giderek partimize üye oldum. Ardından 21 Mayıs tarihinde toplanan 3. Olağanüstü Büyük Kongremizde delegelerimizin teveccühüyle Genel Başkanlık görevine seçildik. Dün Genel Merkezimizde Merkez Karar Yönetim Kurulu Toplantımızı yaparak Merkez Yürütme Kurulumuzu da belirledik. Bugün de grup toplantımızı gerçekleştirmek üzere Meclisteyiz, durmak yok yola devam.

İnşallah bundan sonra partimizin tüm çalışmalarında beraber olacağız. Ve bundan sonra işimiz çok daha zor, bunu da özellikle ifade etmek durumundayım. Özellikle Merkez Yürütme Kurulu ve Grup toplantılarımıza mümkün olduğu kadar iştirak etmeye çalışacağım. Ancak bilindiği gibi, Cumhurbaşkanı sıfatıyla yürütmem gereken pek çok görev de bulunuyor. Bu sebeple şahsen katılamadığım toplantılara da ihdas ettiğimiz Genel Başkanvekilliğiyle birlikte onlara da Sayın Binali Yıldırım kardeşim başkanlık ederek yürütecektir. Kendisi demokrasi tarihimize altın harflerle yazılacak bir süreci başarıyla yürütmüştür. Bu vesileyle Sayın Yıldırım’a AK Parti Genel Başkanı olarak bugüne kadar yaptığı tüm çalışmalar için sizler ve milletimin huzurunda teşekkür ediyor, şükranlarımı sunuyorum.

Değerli kardeşlerim;

14 Ağustos 2001 tarihinde partimizi kurduğumuzda Bilkent’te, milletimize ‘Türkiye’nin sorunları çözümsüz değildir’ demiştik. Çareyi başka bir yerde değil, doğrudan milletimizde arayacağımızı söylemiştik. Milletimize ‘zorlaştıran değil kolaylaştıran, iten değil kucaklayan, bölen değil birleştiren, haklı zayıfları haksız güçlülere karşı koruyan bir yönetim anlayışı’ vaat etmiştik. En önemlisi de, toplumsal merkezi siyasi merkeze taşıma sözünü vermiştik, bu da tabii Türkiye’nin siyasi hayatında bir ilkti. İşte bu anlayışla açıkladığımız parti programımızda yer alan hususların tamamını da hayata geçirmenin çabası içinde olduk. Elbette programımızda yer alan hususlardan halen yapamadıklarımız var, yapmamız gerekenler var. İnşallah onları da yeni yönetim sistemimizle birlikte gerçekleştirme imkanı elde edeceğiz.

AK Parti, kendini sürekli geliştirmesine, yenilemesine, gençleştirmesine rağmen çizgisinde en küçük bir sapmaya meydan vermemiş bir partidir. 2001 yılından bugüne yaşadıklarımıza, yaptıklarımıza baktığımızda gördüğümüz şudur: Bu ülkeye gerçek manada demokrasiyi de, gerçek manada Cumhuriyeti de, gerçek manada refahı da getiren AK Parti olmuştur. Birileri kabul etmeye bilir, ama ben sosyal hayatın da bir matematiğinin olduğuna inanlardanım, 2 kere 2 4’tür, buranın da bir gerçekleri vardır.

Evet, AK Parti demokrattır. Bunun için milli iradeyi, sandığı, milletin tercihlerini hep en üstte tutmuştur. AK Parti Cumhuriyetçidir. Bunun için bir kişiye, zümreye, hizbe, PKK gibi eli kanlı, FETÖ gibi milletimizin değerlerini istismar eden örgütlere değil, sadece ve sadece cumhura dayanmış millete teslim olmuştur. AK Parti millidir, yerlidir. Bunun için attığı adımlarda, yaptığı icraatlarda şu veya bu gücün, şu veya bu ülkenin değil, sadece milletin ne dediğine, halkın ne istediğine bakmıştır. AK Parti kucaklayıcıdır, ülkemizin bütünlüğüne ve milletimizin birliğine husumet göstermeyen herkesi kökenine, meşrebine, inancına, kılığına ve diğer tüm farklılıklarına bakmaksızın kendisinin doğal bir parçası olarak görmüştür. Bunun için her fırsatta hedefimiz 80 milyon vatandaşımızın tamamının gönlünü kazanmaktır diyorum, buna gayret edeceğiz.

AK Parti aynı zamanda tüm mazlumların ve mağdurların hamisidir. Bunun için hükümetlerimiz döneminde dünyanın neresinde gözü yaşlı, gönlü kırık, eziyet çeken, zulme uğrayan mazlum varsa hepsine el uzattı. Bakın şurası çok önemli: Bunları iyi işlememiz lazım, Türkiye geçtiğimiz yıl yaptığı 6,5 milyar dolarlık insani kalkınma yardımıyla tüm dünyaya örnek olmuş bir ülkedir, başkası yok. Değerli kardeşlerim, Suriye ve Irak’tan ülkemize gelen 3 milyon kardeşimiz için yaptıklarımızla bu konuda kıllarını kıpırdatmayan ülkeler biz insanlık derdi verdik.

AK Parti ülkemizin zenginliklerini milletimizin tamamına aktarmıştır. Türkiye aynı Türkiye, imkânlar aynı imkanlar olduğu halde, kişi başına düşen milli gelirimizi 3500 dolardan 11 bin dolara çıkmış olması bunun en büyük ispatıdır.

Değerli kardeşler;

AK Parti elbette aynı zamanda muhafazakardır, milletimizin tarihine, kültürüne, değerlerine saldırılmasına, düşmanlık edilmesine, tahribine karşı çıkmış, bu değerlere sımsıkı sahip çıkmıştır. Bununla birlikte AK Parti, evet, açık söylemek lazım, devrimci bir partidir. Batı ne diyordu? ‘AK Parti bir siyasi sessiz devrim gerçekleştirmiştir’ diyordu. Türkiye Cumhuriyet döneminde en cesur, en ileri, en kapsamlı, en etkili değişimleri AK Parti hükümetleri döneminde yaşamıştır. Hak ve özgürlükler konusunda hiçbir dönemde atılamayan adımlar bizim dönemimizde atılmıştır.

Devrimciyiz diye konuşanlara sesleniyorum, hangi adımı attınız, söyleyin bakalım? Hak ve özgürlükler konusunda AK Partinin attığı adımları acaba AK Partiden önce hanginiz attınız? Siyasi partilere yaşam hakkı vermediniz, işte biz Parlamentonda kahir ekseriyetle var olmamamıza rağmen bizi bile kapatmaya yeltendiniz. Hatta partinizin başındaki zat çıktı, Ankara’da da savcılar varmış diye onlara sığındı, savunacağı yerde sığınmaya yeltendi. Niye? Çünkü AK Partinin varlığı onları ciddi manada ürkütüyordu.

Aynı şekilde ya bu ülkede kılık-kıyafet noktasında bizim yavrularımızı üniversitelerin kapısından kovanlar siz olmadınız mı? Okulların kapısında anneleri ağlatan siz olmadınız mı? Kızlarımızı hüngür hüngür sokaklarda sürüyen siz olmadınız mı? Nerede özgürlüğünüz? Devletin içinde kadınlarımızı başı açık, başı örtülü olarak sınıf sınıf ayrımlara tabi tutan siz olmadınız mı? Nerede eğitim özgürlüğü? Nerede inanç özgürlüğü? Nerede düşünce, fikir özgürlüğü? Öyle ‘özgürlük benim sınıfıma dahil olanlarla olur’ mantığı özgürlük tanımında yoktur, böyle bir şey olamaz.

Ama bizim şu anda böyle bir sorunumuz hamdolsun yok ve Türkiye’de de herkes şu anda devletin kurumlarında da, bütün değişik, özel-devlet, her yerde başı açık, başı örtülü el ele, kol kola dayanışma içeresinde yürüyorlar. Demek ki oluyor. Bu milletin fertlerini, bu milletin bireylerini bir birine düşman ettiğiniz sürece bu millet size bu ülkede iktidar vermez, vermeyecektir, bunu böyle bilin, vermez.

Ekonomi alanında geçmişte yapılanların tamamının katbekat fazlası hizmetler bizim dönemimizde gerçekleştirilmiştir. Bu bakımdan AK Parti Türkiye Cumhuriyeti Devleti’ni milletiyle buluşturmuştur. Ve yaptığı hiçbir yatırımı, ‘buradan bizim partimize milletvekili çıkmadı, dolayısıyla buraya yatırım yapmayalım’ dememiştir AK Parti. İşte geldik, 25 tane havalimanımız varken, bu sayı 59’a çıktı. Ama demedik ki, ‘burada bizim milletvekilimiz yok, dolayısıyla buraya biz havalimanı yapmayalım.’ Hakkari bize milletvekili vermedi diye biz Selahaddin Eyyubi Havaalanı’nın yapımını ertelemedik, yapmamazlık yapmadık, havaalanını yaptık, açılışını da yaptık.

Şimdi Sayın Başbakan burada, verdiğimiz bir sözümüz var, süratle Yüksekova’yı ve öbür tarafta da Şırnak’ta biliyorsunuz Cizre’yi şehir yapma sözümüz var, bu iki ilçeyi hemen süratle şehre dönüştürelim. Bu bir kentsel dönüşüm-değişimdir, yani yeni bir şehir ihdas etmiyoruz. Hakkari’deki şehri nereye taşıyoruz? Yüksekova’ya. Olay sadece valiliğin oradan oraya taşınmasıdır, bazı kurumların taşınmasıdır, olay budur. Aynı şekilde Şırnak’ta da Cizre’de bunun ihdasıdır ve inanıyorum ki Şırnak Cizre’yle, tarihiyle buluşacak ve çok daha süratle gelişme imkanını yakalayacaktır. Hakkari de aynı şekilde Yüksekova’yla buluşarak süratle çok daha farklı, güçlü bir şehir olmanın inşallah en büyük fırsatını yakalayacaktır.

Değerli kardeşlerim;

Uzun yıllar kimi hak ve özgürlükleri kısıtlandı, hatta tümüyle elinden alındı, kimi sahipsiz bırakıldı, geleceğinden ümidini kesti, kimi en basit insani ihtiyaçlarını karşılayacak imkanlara sahip olamadı; ama toplumun önemli bir bölümü devletine karşı hep mesafeli durmuştur. Öyle ki, vatanları, bayrakları, mukaddesleri söz konusu olduğunda canları dahil her şeylerini feda etmekten çekinmeyen insanlar, devlet dendiğinde başlarını yere eğer olmuşlardı. AK Parti işte bu büyük yanlışı ortadan kaldırmış, ne demiştir? ‘İnsani yaşat ki devlet yaşasın.’ Bu ifadede tezahür eden uygulamalarıyla devleti milletiyle buluşturmuştur, 15 Temmuz bunun en somut örneğidir.

Milletimiz o gece devletinde sembolleştirdiği özgürlüğünü, bayrağını, ezanını, inancını, geleceğini korumak için, evet, adeta kıyam etmiştir, bu çok anlamlıdır. Bir çağrıya ülkemizin dört bir köşesinden milletimizin meydanlara dökülerek bu cevabı vermesi çok anlamlıdır, dünyada bunun benzeri yoktur. Ve ben milletimle iftihar ediyorum, milletimle gurur duyuyorum. ‘Yürüyeceksin millet yürüyecek arkandan’; ve yürüdü. Öyle yürüdü ki işte 249 şehit verdik, 2019 gazimiz oldu; ama hiç olmazsa bu alçak FETÖ’nün, akasındaki kahpe iz sürücülerine bu ülke teslim edilmedi.

Şimdi duruşmalar başladı, Ankara, İstanbul’da duruşmalar başladı. Bu duruşmalarla birlikte bizler tabii bütün şehitlerimizin ailelerine, gazilerimizin ailelerine inşallah bu mahkeme kararlarıyla bir defa hakların iadeyi itibarın sağlanmasını temin edeceğiz. Aynı zamanda da dünyada bunları korumaya kalkan ülkelere karşı da, ‘daha ne istiyorsunuz, buyurun size yargı kararları’ deyip bunları da onların önüne koyacağız. Üzerlerine düşeni yaparlar veya yapmazlar, önemli değil.

Ama şimdi de dünyaya sesleniyorum buradan, diyorum ki; eğer sizler iade-i itibara yardımcı olmazsanız, bilesiniz ki yarın-bir gün sizlerin de bizim elimize düşenleriniz olduğu zaman, istediğinizde bunları bizden alamayacaksınız, bunu bilin. Çünkü terörle mücadele lokal değildir, terörle mücadele mevzi değildir, terörle mücadele uluslararası bir mutabakatın uygulamasıdır. Uluslararası bu mücadeleyi vereceksek, eğer biz de sizden bizim ülkemize ait, ki bunları inşallah vatandaşlıktan da çıkaracağız, bunları süratle bize iade etmenizi istiyoruz. Ettiniz ettiniz, etmediğiniz takdirde, kusura bakmayın, ‘men dakka dukka’, biz de bunu yaparız.

16 Nisan halkoylamasıyla kabul edilen yeni yönetim sistemi de ülkemize kazandırdığımız devrim mahiyetinde bir başka reformdur. Eğer AK Partinin bu reformcu, bu devrimci yönü olmasa bunca yıldır iktidarda kalamazdı, hala milletimizin umudu olamazdı. Değişim ve değişime olan inancımız ve bağlılığımız her fırsatta bunu ortaya koymak suretiyle milletimizle bütünleşmemize fırsat veriyor.

İşte en son 21 Mayıs’ta yaptığımız Olağanüstü Büyük Kongremizde seçilen Merkez Karar yönetim Kurulumuza bakınız ve Merkez Karar Yönetim Kurulumuzda henüz 20’li yaşların başındaki iki kızımız; biri 21 yaşında, biri 23 yaşında yer aldı. Bunun yanında 40 ve daha altı yaş grubundan 16 arkadaşımız bulunuyor. Yaş ortalaması 47 civarında. Merkez Karar Yönetim Kurulumuza karşın Meclis Grubumuzun da yaş ortalaması 52. Tecrübeyle dinamizmin uyumunu ifade eden bu manzara AK Parti’nin niçin bunca yıldır her seçimden galip çıkabildiğini gayet güzel ifade ediyor. Temenni ederim ki diğer partilere de örnek olur.Her seçimde, her fırsatta bu yenilenmeyi sürdürerek inşallah milletimize hizmet yolunda daha uzun yıllar hep birlikte çalışacağız.

Değerli milletvekilleri;

Milletimiz bize güvendikçe, bize destek verdikçe sorumluluklarımız da artıyor. Şöyle bir hafıza tazelemesi yapacak olursak; milletvekili seçimlerinde milletimiz bize 2002’de yüzde 34, 2007’de yüzde 47, 2011’de yüzde 50, 7 Haziran 2015’te yüzde 41, 1 Kasım 2015’te yüzde 49,5’la destek verdi. Aynı şekilde mahalli idareler seçimlerinde her seferinde milletimiz belediye başkanlarının çoğunu Türkiye genelinde partimize emanet etti. Hamdolsun 2007’de, 2010’da ve bu yıl 16 Nisan’da yapılan tüm halkoylamalarında ‘evet’ diyen milletimiz bizi hiç mahcup etmedi. Cumhurbaşkanlığı seçiminde de yine tercihini bizden yana kullandı. Bunun yanında 367 garabeti, 27 Nisan bildirisi, kapatma davası, Gezi olayları, FETÖ ve PKK ile mücadele başta olmak üzere karşılaştığımız her kritik hadisede milletimiz yanımızda yer aldı.

15 Temmuz’la birlikte artık can borcumuzun da olduğu milletimize olan şükranımızı ancak kendisine daha iyi hizmet sunarak ifade edebileceğimize inanıyorum. Bunun için önümüzdeki süreyi çok iyi değerlendirmeliyiz. İlk etapta tüm bakanlarımızdan 180 günlük kısa vadeli bir eylem programı istedim. Tıpkı hükümette ilk geldiğimiz dönemdeki 100 günlük acil eylem planı gibi bu program da vatandaşlarımızın birikmiş sıkıntılarına hızlı çözümler üretmeye yönelik olacaktır ve 2019 seçimlerine kadar da bu çalışmaları yürütecek bir eylem planı. 2023 hedeflerimiz zaten asıl başarı çıtamız olarak geçerliliğini sürdürüyor önümüzde, onu da güncellememiz gerekiyor.

Şimdi buna ilave olarak 2035 yılını hedef alan yeni bir çalışmaya daha başladı. Bu aynı zamanda gençlerimize emanetimiz olan 2053 vizyonumuzun altyapısını oluşturacaktır. Meclis Grubumuza da bu süreçte çok önemli görevler düşüyor. Her reform, idari tasarruflarla yapılabilecek yönlerinin yanında, asıl olarak yasa ve anayasa değişikliği demektir. 3 Kasım 2019 seçimleriyle birlikte yürürlüğe girecek cumhurbaşkanlığı hükümet sistemine hazırlık için çok sayıda uyum kanununun çıkarılması gerekiyor. Meclisin mevcut gündemi zaten yoğunken bir de üzerine reformların ve yeni yönetim sisteminin yükü binecek. Milletimiz için, ülkemiz için, geleceğimiz için bu yükü hep birlikte omuzlayacağız.

Değerli kardeşlerim;

Yeni Türkiye’nin inşasında omurga görevini yine sizler üstleneceksiniz. AK Parti milletin bağrından çıkmış ve bugüne kadar gücünü hep milletten almış bir partidir. Milletimizle irtibatımızın zayıfladığı gün bizim Allah göstermesin bittiğimiz gün olacaktır. Genel Başkanından mahalle, köy temsilcisine tüm AK Partililer bu anlayışla hareket etmiştir, hareket edecektir. Milletvekillerimiz hem tüm illerimizle bütün irtibatları, hem de birikimleriyle her zaman milletimizle partimiz arasındaki en güçlü bağların başında gelmişlerdir.

Meclisteki yoğun mesainizi biliyorum, ama sizlerin bu mesai ile birlikte seçim bölgelerinizdeki her bir vatandaşımızın gönlünü kazanacak çalışmaları yürütebileceğinize de inanıyorum. Özellikle Ramazan ayını ve bayramı, arkasından gelecek yaz tatilini, sonbahara girerken idrak edeceğimiz Kurban Bayramını çok iyi değerlendirmeliyiz. Biliyorsunuz siyasette ciddi bir rakibimiz olmadığı için hizmetler konusunda, projeler konusunda bir anlamda kendimizle yarışıyoruz. Sadece bununla kalmıyor, başarı çıtasını sürekli daha yukarıya taşıyoruz, taşımak mecburiyetindeyiz. Artık devran değişti. 2002 yılında yüzde 34 oyla Meclis’te neredeyse üçte ikisini oluşturuyorduk. Buna karşılık 7 Haziran 2015’te yüzde 41’le iktidar çoğunluğunu yakalayamadık.

Burada bir şeyi ifade etmek istiyorum; 16 Nisan’da kabul edilen Anayasa değişikliğiyle artık başarı çıtası nereye çıktı? Yüzde 50+1, buraya yükseldi. Bir başka ifadeyle 2011’de ve 1 Kasım’da aldığımız tarihimizin en yüksek oy oranları dahi artık yeterli değil. Her ne kadar cumhurbaşkanlığı ile milletvekilliği sandıkları ayrı kurulacak olsa da, her ikisinde de yüzde 50’nin üzerine çıkmadan milletimize arzu ettiğimiz gibi hizmet veremeyiz. Öyleyse bugüne kadar yaptıklarımızdan çok daha fazlasını yapmak, çok daha çalışmak mecburiyetindeyiz. Bunun için de hiç vakit kaybetmeden kolları sıvamalı, milletimizle olan rabıtamızı güçlendirmenin yollarını aramalıyız.

Sandıkta yüzde 50’nin üzerine çıkmak için milletimizin tamamını kucaklamayı hedeflemek durumundayız. Bunun için milletimizin her bir ferdini bile ihmal etmeden 80 milyonun tamamına ulaşacak bir çalışma programı hazırlıyoruz. Milletvekillerimiz, teşkilatlarımız, Kadın ve Gençlik kollarımız, belediye başkanlarımız, belediye ve il genel meclis üyelerimizin yanında tüm gönüldaşlarımızla birlikte gecemizi-gündüzümüze katarak çalışacağız. Gayret bizden, tevfik Allah’tandır.

Ama bu yılsonuna kadar bir defa il teşkilatlarımız, ilçe teşkilatlarımız, belde teşkilatlarımızı kesinlikle –dün de arkadaşlarımla paylaştım- tamamını güncelleyeceğiz, yeniden gözden geçireceğiz. Çünkü ortada bir metal yorgunluğu var, bunu aşmamız lazım. Onun için de çok daha dinamik ve çok daha gayretkeş ekiplerle inşallah 2019’a hazırlanmamız gerekiyor. Bunun için de bütün ilgili birimlerimiz yoğun bir çalışma içerisinde bu hazırlıkları yapması gerekiyor. Ve bir diğer taraftan da inşallah bakanlıklarımız, hepsi onlar da hazırlıklarını ifade ettiğim gibi çalışma programlarını, takvimlerini hazırlayarak bir taraftan 2019’un, bir taraftan da 2023’ün inşallah programını güncellemek durumundadır. Hep söylüyoruz; durmak yok, yola devam. Ben sizlere güveniyorum.

Ve bu duygularla bir kez daha Grup Toplantımızın hayırlara vesile olmasını Rabbimden niyaz ediyorum. Genel Kurul ve komisyon çalışmalarında başarılı bir hafta temenni ediyorum. Sizlere sevgilerimi, saygılarımı sunuyorum, kalın sağlıcakla.

Değerli muhtarlarımız,

Kıymetli kardeşlerim;

Sizleri en kalbi duygularımla, muhabbetle, hasretle selamlıyorum. Cumhurbaşkanlığı Külliyesi’ne, milletin evine, bu gazi mekâna hoş geldiniz. Muhtarlar Toplantımızın 38’ncisinde sizlerle birlikteyiz.

Bugün de Adana, Adıyaman, Ankara, Balıkesir, Çorum, Düzce, Hatay, Mersin, Ordu, Samsun, Sivas, Şanlıurfa illerimizden gelen siz kıymetli muhtarlarımızı misafir ediyoruz. Yerimiz küçük, ama gönlümüz büyük. İnşallah yeni yerimiz yapılıyor, orada aynı anda 2 bin civarında muhtarımızı ağırlayabileceğiz, ikramlarımızı orada milletim adına sizlere yapabileceğiz.

Sözlerimin hemen başında dün Şırnak Şenoba’daki helikopter kazasında şehit olan, aralarında Tümgeneral Aydoğan Aydın Paşamızın da bulunduğu 13 askerimize, ayrıca Lice’deki operasyonda şehit olan 3 askerimize Allah’tan rahmet, yakınlarına başsağlığı diliyorum, milletimizin başı sağ olsun.

23. Sınır Tümen Komutanlığı görevini yürüten Tümgeneral Aydın’ı Kayseri Komando Tugay Komutanı olduğu dönemde gerçekleşen 15 Temmuz darbe girişimine kadar sergilediği o güçlü duruşla da hatırlıyoruz. 15 Temmuz’da da güçlü bir duruşu olmuştu. Ve Kato Dağındaki operasyonları yöneten Tümgeneral Aydın, buradaki başarısıyla da gerçekten çok değerli müstesna bir komutan olduğunu göstermiştir. Ülkemizin bundan sonra vereceği mücadelelerde de önemli görevler üstlenmesini beklediğimiz bu komutanımızın ve diğer askerlerimizin kaybından fevkalade müteessirim.

Rabbimiz bize şehitlerimizin diri olduğunu, fakat bizim bunu göremediğimizi Kur’an-ı Kerim’de beyan ediyor. Görüyorsunuz şehitler tepesi hiç boş kalmıyor. “Şehitler tepesi hiç boş değil, / Toprağını kahramanlar bekliyor / Ve bir bayrak dalgalanmak için rüzgâr bekliyor.” Eğer biz bugün ay-yıldızlı bayrağımızın altında özgürce nefes alıyorsak, minarelerimizden ezanlar beş vakit okunmaya devam ediyorsa, geleceğimize güvenle bakabiliyorsak, bunu şehitlerimize, gazilerimize ve onların yolundan giden kahramanlara borçluyuz.

Şehit Tümgeneralimiz Aydoğan Aydın’ın 1992 yılında henüz bir üsteğmen iken yazdığı Hanke’ye Ağıt isimli şiiri burada sizinle paylaşmak istiyorum.

“Doksan kişiydik biz o gün.

Aç, susuz, uykusuz.

Nasır tutmuş ayaklarla,

Yürüyorduk kaygusuz.

Sis, çamur, kanla, terle

Üzerindeydik bulutların.

Ayrım Hanke Yaylası'nda,

Yeşerirken umutlarım.

Soğuk namlular elimizde,

Yürüyorduk dağlara.

Şehitlerden selam geldi,

Savaşan tüm sağlara.

Uzaklarım yakınlaştı,

İnancımla, davamla.

Uyan Hanke geliyorum,

Heybetimle, havamla".

Evet, mücadelesiyle milletimizin umutlarını yeşerten komutanımızın ruhu şad mekânı Cennet olsun.

Bir hafta önce Kato Dağında İçişleri Bakamız Sayın Soylu ile beraber orada incelemelerde iken kendisiyle telefonla görüşmüştüm ve orada, “Cumhurbaşkanım, bizim bu mücadelemiz sadece burası için değil. Buralarda zafere ulaştığımızda İstanbul’da da zafere ulaşmış olacağız, Ankara’da da, yurdumuzun dört bir yanında da.” demişti. İşte bu kahramanlarla yürüyoruz. Ruhun şad olsun. Hiç merak etme, Allah’ın izniyle bıraktığınız yerden bu bayrak yere düşmeden yola devam ediyoruz. Bir kez daha terörle mücadelede ve 15 Temmuz’da verdiğimiz tüm şehitlerimizi rahmetle yad ediyorum.

Değerli kardeşlerim;

Vatan topraklarımızın her bir karışı bizim namusumuzdur, kimseye el uzattırmayız. Buna cüret edene de dünyayı dar ederiz. İstiklal Harbimizden bugüne kadar vatan topraklarını korumak için kesintisiz bir mücadele yürütüyoruz. Terör örgütleri üzerinden ülkemizi bölmeye, milletimizi parçalamaya çalışanlara hamdolsun bugüne kadar aman vermedik, inşallah bundan sonra da vermeyeceğiz.

Bu güçlü duruşun elbette bir bedeli var. Şehitler veriyoruz, gazilerimiz oluyor; ama emin olun, hiçbir şehidimizin kanını yerde, geride bıraktıklarının ahını havada koymuyoruz. Hiçbir gazimizin yaptığı fedakârlığı karşılıksız bırakmıyoruz. Sadece son 2 yıl içerisinde sınırlarımız içinde ve dışında yaptığımız operasyonlarda 10 bin teröristi etkisiz hale getirdik. Buna karşılık dün Lice’de ve Şenoba’da verdiklerimizle birlikte 945 şehidimiz var, yani 1’e 10. Aynı dönemdeki operasyonlarda 8300 silah, 1 milyon 270 bin mermi, 360 ton patlayıcı madde, 18 bin el bombası ve el yapımı patlayıcı ele geçirildi.

Şimdi soruyorum sizlere; bir orduyu baştan sona donatacak kadar büyük miktarlardaki bu silahları, bu mühimmatı terör örgütlerine verenlerin amacı nedir? Kimse kimseyi kandırmasın; amacın, Türkiye’yi bölmek, parçalamak, bölgemizdeki pek çok ülkenin başına gelen felaketlere maruz bırakmak olduğu gün gibi aşikârdır. Terör örgütleri bu kirli hedeflerin sadece maşalığını yapıyor. Devletimiz her kademesine sızmış hainlerden temizlendikçe, terörle mücadelede elde ettiğimiz başarılar da artıyor.

Geriye doğru dönüp baktığımızda terörle mücadelemizin niçin arzu ettiğimiz şekilde ilerlemediğini çok daha iyi görüyoruz. ‘Hırsız içeriden olunca kapı kilit tutmaz’ diye bir atasözümüz var. Hırsız içeriden, sıkıntı oradan kaynaklanıyor. FETÖ ve PKK için gayret eden içerideki hainler, ülkemize verdikleri pek çok zararın yanında terörle mücadelemizi de baltalamışlardır.

Suçüstü yakalandıkları halde şimdi mahkemelerde ne diyorlar? “Görmedim, duymadım, söyledim” diyerek üç maymunu oynayan FETÖ’cüler kendilerini bekleyen acı sondan kurtulamayacaklar, bunu da açıkça söylüyorum. Siz kime anlatıyorsunuz, kime bu oyunu oynuyorsunuz? Sen F16’larla, helikopterlerle, tanklarla, modern silahlarla bu milletimin üzerine geleceksin, hala ‘görmedim, bilmiyorum, ben yapmadım’ diyeceksin; kimi aldatıyorsun? Bütün belgeler, her şey, görüntüler ortada. Yurt dışındaki ağababalarının da peşlerini bırakmayacak, adım adım takip ederek hak ettikleri akıbete duçar olmalarını sağlayacağız. Milletimiz kendi gönlünde bunları zaten en ağır cezaya, ihanet cezasına mahkûm etmiştir. Milletimiz adına karar veren mahkemelerin kararlarının da bu şekilde neticeleneceğinden şüphe duymuyorum.

Diğer terör örgütleri için de aynı durum geçerlidir. Artık bu ülkenin ekmeğini yiyip bu milletim imkânlarını kullanıp gizliden gizliye ülkesine ihanet etme dönemi geride kaldı. 2015 yılındaki çukur eylemleri PKK’nın, 15 Temmuz darbe girişimi de FETÖ’nün gerçek yüzünü göstermiştir. Bir şüpheniz var mı bunda kardeşlerim, her şey ortada mı, soruyorum sizlere? Sizler muhtarlar olarak bu işlerin içinde değil misiniz, en yakından bunları görmüyor musunuz? Görüyorsunuz. Ve devlet muhtarlarıyla da el ele çalışarak Allah’ın izniyle bunları tamamen gün yüzüne çıkaracaktır. Bu örgütler yularlarını ellerinde tutan güçlerle birlikte deşifre olmuşlardır. Açık konuşuyorum; eğer kendilerine verilen dış destek olmasa, Türkiye bölücü terör örgütünü de, diğer terör örgütlerini de bu yılsonuna kalmadan eylem yapamaz hale getirecek imkâna, kabiliyete ve kararlılığa sahiptir. Elbette o destekler bir gün kesilecektir.

Değerli kardeşlerim;

İşte bu noktada Türkiye’nin güvenliğinin ve geleceğinin sadece kendi sınırları içindeki mücadeleyle mümkün olmadığını hepimiz bilmeliyiz, bu bir gerçek. Hatırlarsanız bir dönem Suriye tarafından atılan kurşunlarla, roketlerle Kilis’te ve sınır boyundaki yerleşim yerlerimizde her gün kayıplar veriyorduk. Vatandaşlarımız yolda giderken önleri yerine gökyüzüne bakarak yürür hale gelmişlerdi. Bunun üzerine ne yaptık? Gaziantep’te gerçekleştirilen bir canlı bomba saldırısının ardından -ki o gün 53 kardeşimiz şehit oldu- kararımızı verdik. Dedik ki ‘Fırat Kalkanı Harekâtını başlatacağız.’ Başlattık mı? Cerablus’tan girdik mi, ardından Er Rai’den girdik mi? Ardından Dabık’a indik mi, Dabık’tan El Bab’a girdik mi? Girdik ve DEAŞ’ı buralardan temizleyip attık, o toprakları sahipleri olan Arap kardeşlerimize verdik.

Sağdan ve soldan ciddi şekilde sıkıştırılmamıza rağmen bu operasyonu hedefine ulaştırdık. ‘Kusura bakmayın’ dedik, ‘Artık göbeğimizi biz kendimiz keseceğiz. Çünkü sizlerle dayanışma halinde bunu yapalım dedim olmadı.’ Şimdi buradan yine söylüyorum: Bundan sonra da eğer topraklarımıza oralardan en ufak bir taciz olursa, saldırı olursa, biz sağa-sola bakmadan gereğini yaparız, hiç kimse bundan endişe etmesin.

Şu anda 911 kilometrelik Suriye sınırının yaklaşık 650 kilometresini duvarlarla örmüş vaziyetteyiz, çok muhkem duvarlar örüyoruz. Ve bu 911 kilometreyi aynı şekilde öreceğiz ki teröristlerin giriş çıkışlarını, silah aktarmalarını, şunu-bunu engelleyelim. Sadece duvar örmekle kalmıyoruz ve bu duvarları da aynı zamanda tüm araç gereçlerle donatıyoruz. İşi kolaylaştıracağız. Irak sınırında aynı şeyi yapacağız ve İran sınırının da uygun olan yerlerinde bunu gerçekleştireceğiz. Çünkü bu teröristlerin giriş-çıkışları ülkemize daha kontrollü bir şekle dönüşsün, giremeyecekler. Sadece malum giriş-çıkış kapıları vardır, oralardan giriş-çıkış yapabilir. Kim? Normal vatandaş, terörist değil. Bugün artık Kilis’te hiçbir vatandaş inşallah nasıl ‘başımıza roket düşer mi’ endişesini taşımıyorsa, tüm illerimizde de artık bu hale inşallah geleceğiz. Teröristlerden temizlediğimiz bölgelere dönen 100 binin üzerinde şu anda Suriyeli kardeşimiz de kendi topraklarında güvenli bir şekilde hayatlarını sürdürüyor. 100 bin Suriyeli topraklarına döndü.

Buradan çıkartacağımız ders şudur: Ülkemizde huzur içinde yaşamak istiyorsak, önce sınırlarımızın ötesini güvenli hale getirmek mecburiyetindeyiz. Hem kendi vatandaşlarımızın, hem de bize sığınmış kardeşlerimizin geleceği için bu sorumluluğu üstlenmek mecburiyetindeyiz. Bizden sınırlarımız boyunca gözümüz göre göre bir terör devleti kurulmasına sessiz kalmamamızı bekleyenler kusura bakmasınlar, bizi hiç tanımamış demektir. Geçmişte kurumlarımıza sızmış ihanet çetesi mensupları vasıtasıyla belki bu tür operasyonlar yapabiliyorlardı, ama artık o günler geride kaldı.

15 Temmuz ihanet girişimi daha önce sezdiğimiz, tahmin ettiğimiz, ufak-tefek emarelerini gördüğümüz pek çok gerçeği gün ışığına çıkardı. Karşı karşıya geldiğimizde yüzümüze gülenlerin arkamızda neler çevirdiğinin gayet iyi farkındayız. Elbette bizim önceliğimiz, meselelerimizi siyaset yoluyla, diplomasi yoluyla, görüşmeler yoluyla çözüme kavuşturmaktır. Ama bunların işe yaramadığı yerde ülkemizin ve milletimizin bekasını korumak için kanımızın son damlasına kadar mücadele etmesini de çok iyi biliriz.

Değerli kardeşlerim;

Şairin dediği gibi, “Bu vatan toprağın kara bağrında / Sıradağlar gibi duranlarındır. / Bir tarih boyunca onun uğrunda / Kendini tarihe verenlerindir.” İşte 15 Temmuz’da gördük ki, bugün de ülkemizde kendini tarihe vermeye hazır 80 milyon kahraman hazır bekliyor. Bizim bu topraklardan başka vatanımız yoktur, olmayacaktır. Ülkemizi korumak için nereye kadar gitmemiz gerekiyorsa oraya kadar gideceğimizden de kimsenin şüphesi olmasın. İşte bunun için ne demiştim, ‘bir gece ansızın gelebiliriz.’ Ne zaman, nerede, herhalde bunu açıklayacak değiliz.

Değerli muhtar kardeşlerim;

Esasen bizim endişemiz ve kavgamız sadece kendimiz için de değildir. Biz ülkemizdeki ve bölgemizdeki kardeşlerimizle birlikte tüm dünyanın huzuru, güvenliği, iyiliği için çalışıyoruz. Özellikle terörle mücadele konusundaki hassasiyetimizin, çağrılarımızın gerisinde bu anlayış vardır. Türkiye’nin sözüne kulak verilmedikçe dünyanın her köşesinde terör eylemlerinin cüreti ve sıklığı artıyor. Son dönemde Afganistan’dan Fransa’ya, Pakistan’dan İsveç’e, Irak’tan Belçika’ya, Suriye’den İngiltere’ye, Filipinler’den Almanya’ya kadar pek çok ülkede kanlı terör saldırıları oldu. Bakınız bu terörü Türkiye’nin sorunu olarak görenler için çok ibretlik bir fotoğraftır işte bu olaylar.

Türkiye, 5 bin terör şüphelisini sınır dışı ederken, -bunlar terör şüphelisi, bunları sınır dışı ediyoruz ve haber de veriyoruz- 53 binine ülkeye giriş yasağı koyarken, maalesef bugün eylemlerle sarsılan Avrupa ülkelerinden ciddi bir istihbarat desteği alamamıştır. Tam tersine bu ülkeler Türkiye’nin terör örgütü üyesi olarak bildirdiği isimleri korumuş, kollamış, hatta iltica başvurularını kabul etme yoluna gitmiştir. Almanya bunlardan bir tanesidir, bakın bu kadar açık konuşuyorum. Hatta hatta şu anda birçok NATO’da görev yapan subayları dahi bazı NATO’daki ortaklarımız, müttefiklerimiz iltica taleplerini kabul etmişlerdir.

Geçtiğimiz günlerde Amerika’da ırkçı bir terörist, sadece ve sadece Müslüman oldukları için iki kadına saldırmışlardır. Aynı terörist, onları korumaya çalışan iki kişiyi de bıçaklayarak öldürmüştür. Amerika bu olayın vahametini, dikkat edin ‘terörist’ olarak suçlamıyor, bunu ‘nefret suçu’ diyerek azaltmaya çalışsa da bu bir terör saldırısıdır. Buna nasıl nefret suçu dersin, böyle bir şey olabilir mi? Ey Amerika, ekonomik olarak dünyada çok büyük bir ülke olabilirsin, ama hak ve adaletler konusuna gelince kusura bakmayın.

Bakınız Amerika’da bugüne kadar alışılmış bir gelenek vardı. Hemen hemen her Ramazan’da dışişleri bakanları oradaki Müslümanlara iftar verirlerdi. Fakat bu Ramazan’da Amerika Dışişleri Bakanlığı bu iftarı iptal etti. Hani nerede, hani ayrımcılık yoktu? Hani siz inanç özgürlüğüne karşı değildiniz? Peki, bu yaptığınız nedir? Şimdi bizim de tabii ki bakışımız ister istemez değişiyor. Biz uygulamaya bakarız, lafa değil. Mısır'da sadece dinlerinden dolayı Hristiyanlara saldıranlar nasıl teröristse, Amerika'da sadece dinlerinden dolayı o kadınlara saldıran, onları savunmaya çalışanları da öldüren kişi veya kişiler de teröristtir.

Batı ülkeleri teröristlere, terör örgütlerine karşı sergiledikleri bu çifte standardı terk etmeden huzura ve güvene kavuşamayacaklardır. Türkiye, teröristlerle ilgili talepte bulunduğunda, “bizde yargı bağımsızdır” diyerek işin içinden sıyrılmaya çalışanlar, benzer istekleri bize yönelttiklerinde aynı ilkeyi asla gözetmiyorlar. ‘İşte böyle böyle, bizim vatandaşımız sizde cezaevinde, onu bize verin’; tamam da, önce siz cezaevinde olmayan terörist başını bize bir verin bakalım. Ona 400 dönüm arazi tahsis edeceksiniz, oradan 170 ülkeyi idare edecek, böyle bir terörist, 80 koli dosya göndereceğiz, bütün bunlar elinizde, buna rağmen hala öyle mi-böyle mi deyip zaman kazanmaya çalışacaksınız, böyle bir şey olamaz.

Bu, aramızdaki itimadı sarsar ve nitekim de sarsıyor. Biz bedel ödüyoruz, 249 şehidimiz var bizim 15 Temmuz gecesi, 2193 gazimiz var. Siz bize bunları unutturamazsınız. Kusura bakmayın, bundan sonra her şey karşılıklı; sizin yargınız mı var, bizim de yargımız var. Hepimiz de çok iyi biliyoruz ki terörle ilgili hususlar yargıdan önce siyasetin konusudur ve bir devlet politikasıdır.

Buradan tüm dünyaya çağrıda bulunuyorum şu mübarek Ramazan gecesinde, iftarında, tüm muhtar kardeşlerimin olduğu şu güzel muhabbet sofrasında: Terör örgütleri ile ilgili siyasetinizi, tavrınızı, tutumunuzu ey dünya, lütfen gözden geçiriniz. İşinize gelen eylemleri yapan terör örgütlerine arka çıkar, silah ve para başta olmak üzere her türlü desteği verirseniz, namlunun ucu size döndüğünde sesinizi duyacak kimse bulamazsınız, bunu da böyle biliniz. Biz teröre çok kurban vermiş, terör yüzünden büyük maddi ve manevi acılar çekmiş bir ülke olarak tüm dünyaya çok geç olmadan bu konuda ortak bir anlayış birliğine varılmasını teklif ediyoruz. Bu çağrımızda samimiyiz ve üzerimize düşenleri yapmaya hazırız.

Değerli kardeşlerim;

Türkiye’nin gücü karşılaştığı tüm zorluklara, sıkıntılara, saldırılara, engellemelere rağmen kendi yolunda yürüyebilme iradesine ve imkânına sahip olmasından kaynaklanıyor. Biz hem terörle mücadele ederiz, hem insani kalkınma yardımlarında milli gelirimize oranla ilk sırada yer alacak bir gayret ortaya koyarız, biz böyle bir ülkeyiz. Niye? Biz şunu biliyoruz: Veren el alan elden hayırlıdır. Biz hem bölgemizdeki krizlerle uğraşırız, hem küresel düzeyde yatırımları hayata geçiririz. Biz hem ekonomide maruz kaldığımız haksız engellemelerin üstesinden geliriz, hem de büyümemizi devam ettiririz.

İşte Nisan ve Mayıs ayı ihracat rakamları açıklandı. Nisan'da ihracatımız bir önceki yılın aynı ayına göre yüzde –küsuratlı söylemeyeyim- 17 artış gösterdi. Mayıs ayı geçici rakamları da bu ayda ihracatın yine küsuratlı söylemiyorum, yüzde 16 arttığına işaret ediyor elhamdülillah. Yılın ilk beş ayındaki ihracat artışı yüzde 10 seviyesindedir. Mayıs itibariyle de 12 aylık ihracatımız da 147 milyar doları buldu. İşadamlarımızla dünyayı adeta karış karış gezerek yeni kapılar açmak için gösterdiğimiz çabaların meyvelerini hamdolsun yavaş yavaş topladığımızı görüyoruz. Şu anda Rusya da yaptırımlarını Sayın Putin’in attığı imza ile kaldırmış durumda. İnşallah Rusya’ya yönelik ihracatımız da hareketlenecektir.

İstihdamın da sıkıntılı dönemini geride bıraktık. Başlattığımız istihdam seferberliğiyle yılbaşından bu yana, bakınız 1,2 milyon yeni istihdam oluşturduk. Hani bir toplantı yaptık ya Türkiye Odalar ve Borsalar Birliği’nde, bütün işadamlarına seslendik, ‘Hadi bakalım, şimdi bir alım yapacaksınız. 1, 5, 10, ne olacak al, ihtiyacın var, bak bu kadar imkânlar da veriyoruz. Bu işsiz kardeşlerimiz, ama düz işsiz, bunları alın ki sizler de bu arada hem o kardeşlerimize sahip çıkmış olun, hem de bu işsizliği bu bir milli mesele, yerli mesele, beraber bunu çözelim.’ Sağ olsunlar, 1,2 milyon işsiz iş sahibi oldu. İnşallah yakın bir zamanda işsizliği yeniden tek haneli rakamlara düşüreceğiz.

16 Nisan halkoylamasıyla birlikte 2013 yılından beri neredeyse kesintisiz bir şekilde süren seçim ve karmaşa dönemini artık geride bıraktığımıza inanıyorum. Önümüzdeki dönemde önce milletimizin birikmiş meselelerinin çözümüne yönelik, 180 günlük bir kısa vadeli eylem programı hazırlayıp hayata geçireceğiz, yani yılsonu itibariyle. Ardından 2019 seçimlerine kadar olan dönemi en verimli şekilde kullanmanın gayreti içinde olacağız. Bu süreçte 2023 hedeflerimizi güncelleyecek ve bu yöndeki çalışmalarımızı hızlandıracağız. Ayrıca 2035 yılına yönelik hedeflerimizi belirleyeceğimiz yeni bir çalışma başlatıyoruz. Milletimiz bugüne kadar bize her konuda destek verdi, güç verdi, şimdi sıra bizde. Milletimizin bu fedakârlıklarına, bu gayretlerine karşılık demokraside ve ekonomide yeni atılım dönemini inşallah hep birlikte neticeye ulaştıracağız.

Değerli kardeşlerim;

Muhtarlarımızla her buluşmamız Türkiye’nin ve dünyanın tüm meselelerini siyasetten ekonomiye, kültürden spora her konuyu değerlendirdiğimiz adeta bir fikir şöleni şeklinde geçiyor. İlk başlarda birileri bizim buradaki muhabbetimizin, kucaklaşmamızın anlamını çözemedikleri için meseleyi çarpıtmaya, hatta işi muhtarlarımıza hakarete kadar vardırıyorlardı. Sonra baktık ki onlar da muhtarlarla toplantı yapmaya başladılar, elhamdülillah iyi bir gelişme değil mi? Çünkü ne kadar bir araya muhtarlarla gelen siyasiler, genel başkanlar, liderler olursa, neticeye ulaşmak da o kadar hızlanır. Açıkçası bundan memnun olduk, hiç değilse bu şekilde muhtarlarımız aracılığıyla ülkemizin ve milletimizin gerçek gündemini, gerçek meselelerini öğrenme imkânına kavuşurlar diye ümit ediyoruz.

Demokrasi piramidinin ilk basamağı olan muhtarlar, onlarla beraber son basamağı olan Cumhurbaşkanının bu güzel birlikteliği, aradaki tüm mekanizmaları da tabii olarak harekete geçiriyor. Milletvekilinden belediye başkanına, vali ve kaymakamına kadar herkesin muhtarımızla olan ilişkilerine çeki-düzen verdiğine bu buluşmalarımızın inanıyorum.

16 Nisan halkoylamasıyla kabul edilen Anayasa değişikliğinin ardından yeni bir döneme girdik. Bu yeni dönemde inşallah sizlerle daha yakın bir istişare ve işbirliği içinde olacağız. Her ne kadar bazıları ‘muhtarlıklar kapatılacak’ yalanıyla kafaları bulandırmaya çalıştıysa da, 16 Nisan’da bunlara en güzel cevabı sizlerin verdiğini biliyorum. Muhtarlıklar kapandı mı? Böyle şeddeli yalan olur mu? Anayasayla teminat altına alınmış olan bir muhtarlık müessesesini, ‘seçilecek cumhurbaşkanı ertesi gün kapatacak’ diyor. Böyle bir şey yok, nasıl bu yalanı da uyduruyorsun? Değerli kardeşlerim, siyaset dürüstlük üzerine kuruludur, yalan üzerine değil. Onun için de yalana müracaat edenlere benim muhtarlarım haddini bildirmelidir.

Muhtarlarımız yeni Türkiye’nin inşasında bizim en büyük yardımcılarımız olacaktır. Mahalleler ve köylerden başlayıp dalga dalga ülkemizin tamamını kucaklayacak yeni demokrasi ve kalkınma hamlemiz için hep birlikte çok daha fazla çalışmalı, gayret göstermeliyiz. Yaşadığımız sıkıntılar ne kadar büyük olursa olsun, bu sıkıntıları çıkartanlar ne kadar güçlü olursa olsun asla geri adım atmayacağız.

Değerli kardeşlerim;

Rahmetli Abdürrahim Karakoç ne diyor? “Yerindedir daha aklım, iradem / Ve işte yeminim, işte ifadem! / İlk insan, ilk nebi Hazreti Âdem, / Susarsam, hakkını helâl etmesin.” Evet, biz de susmayacağız, mücadeleden asla vazgeçmeyeceğiz, anlaştık mı muhtar kardeşlerim? Çünkü sizler yerelden başlayan, genele yayılan bir davanın mücadele erlerisiniz, bunu böyle biliniz. Demokrasi sizde başlar ve bilesiniz ki sizde biter. Onun için yükünüzün ne kadar ağır, ne kadar önemli olduğunu bilmenizi özellikle istirham ediyorum.

Ve bu duygularla bir kez daha Cumhurbaşkanlığı Külliyesi’ni, bu gazi mekânı teşrifleriniz için her birinize ayrı ayrı şükranlarımı sunuyorum. Mahallerinizdeki, köylerinizdeki kardeşlerime en kalbi muhabbetlerimi, selamlarımı iletmenizi rica ediyorum. İftarımızı birlikte yapacağız. Şimdilik sizleri sevgiyle, saygıyla selamlıyor. Allah yar ve yardımcınız olsun diyorum. Kalın sağlıcakla.

Sayın Başkan, aziz kardeşim Nursultan Nazarbayev,

İslam İşbirliği Teşkilatı üyesi ülkelerin saygıdeğer devlet ve hükümet başkanları,
Sayın bakanlar, 
Sayın Genel Sekreter, 
Çok değerli katılımcılar;

Esselamü aleyküm ve rahmetullahi ve berekatühü.

İslam İşbirliği Teşkilatı’nın bu ilk Bilim ve Teknoloji Zirvesine katılmaktan ve sizlerle beraber olmaktan büyük bir memnuniyet duyuyorum. İslam İşbirliği Teşkilatı Dönem Başkanı olarak, kardeşim Sayın Nazarbayev’e bu tarihi girişiminden dolayı teşekkür ediyorum.

Bu vesileyle, tüm dünyayı yakından ilgilendiren ‘Geleceğin Enerjisi’ konulu bir EXPO düzenleyen Kazakistan makamlarını başarılı organizasyonları için tebrik ediyorum. İslam İşbirliği Teşkilatı Bilimsel ve Teknolojik İşbirliği Daimi Komitesi bu zirvenin hazırlıklarına ve özelikle kabul edeceğimiz ‘2026 Bilim, Teknoloji Ve Yenilikçilik Gündemi Belgesi’ne çok önemli katkı sağladı. Bunun için Komitenin Başkanlığını yürüten değerli kardeşim Pakistan Cumhurbaşkanı Memnun Hüseyin’e ve tüm üyelere şükranlarımı sunuyorum. Toplantımızın tüm insanlık için hayırlara vesile olmasını Allah’tan diliyorum.

İstanbul Zirvesinde aldığımız kararı hayata geçirdiğimiz bu müstesna günde İslam dünyası adına çok önemli bir adım atıyoruz. Zira bizler ilk emri “ikra”, yani ‘oku’ olan, beşikten mezara kadar ilim öğrenmeyi tavsiye eden bir dinin mensuplarıyız. İslam medeniyeti özünde bir ilim ve irfan medeniyetidir. Müslümanların dünya siyasetine yön verdikleri dönem, aynı zamanda bilginin, ilmin, yeniliğin merkezi oldukları dönemdir.

Ne zaman ki Müslümanların hayatında okuma, ilim tahsil etme, araştırma, sorma, sorgulama ikinci plana düşmüştür, işte o zaman gerileme ve çöküş de başlamıştır. Bugün İslam dünyasındaki nüfusun yüzde 55’i okuma-yazma dahi bilmiyor. OECD ülkelerinde milli gelirden eğitime ayrılan payın ortalaması yüzde 5,2 iken, bu oran İslam dünyasında yüzde 1’i dahi bulmuyor.

En başarılı çocuklarımızı, en parlak beyinlerimizi Batılı kurumlara ve ülkelere kaptırıyoruz. Günümüzün en önemli güç kaynağı olan enformasyon ve bilgi teknolojileri konusunda üreten değil, tüketen konumundayız. Bu durum bizi milli güvenliğimiz başta olmak üzere, birçok açıdan kırılgan hale getiriyor. Altını çizerek ifade etmek isterim ki, dün olduğu gibi bugün de güçlü ülke olmak, bilgiyi üretmekten ve bilgili en iyi şekilde işleyebilmekten geçiyor.

Türkiye, İslam İşbirliği Teşkilatı çerçevesinde teknoloji paylaşımı, eğitim işbirliği, öğrenci ve akademisyen değişimi, burslar, üniversiteler arası ortak projeler geliştirme gibi alanlarda her türlü işbirliğine hazırdır. Nitekim ülkemiz hali hazırda Teşkilat üyesi ülkelerden 9500 öğrenciye yükseköğrenim bursu vermektedir.

Değerli kardeşlerim;

Bizim inancımızda insanın görevi, tabiata ve dünyaya tahakküm değildir. İnsanın gayesi, dünyanın nimetlerinden istifade ederken onu korumak ve gelecek nesillere en iyi şekilde devretmektir. Çünkü bizi, tabiatı, dünyayı ve tüm evreni yaratan Yüce Allah’tır. Çevreyi kirleten, doğal kaynakları düşüncesizce tüketen, kazanç uğruna savaşı, çatışmayı, katliamları meşru gören bir kalkınma modelini biz asla benimseyemeyiz. Öyleyse bizlerin dayanışmayı, yardımlaşmayı ve paylaşmayı esas alan bir anlayışla hareket etmesi gerekiyor.

Özgürlük, asla sorumsuzluk veya hukuksuzluk demek değildir. Bilhassa yeni iletişim araçları ve internet konusunda bu ilkenin gözetilmesi şarttır. Hızlı, erişilebilir, bilinçli ve güvenli internetin birey, toplum, devlet, ticaret ve ekonomi açısından vazgeçilmez olduğu ortadır. Bununla birlikte, internetin ve sosyal medyanın İslam düşmanlığının aracı olma yanında, DEAŞ, El Kaide, FETÖ gibi terör örgütleri tarafından etkin şekilde kullanıldığını da biliyoruz.

İslam ülkeleri olarak vatandaşlarımızı internetin tüm nimetlerinden faydalandırırken, zararlı etkilerinden de korumakla mükellefiz. Bu çerçevede siber suçlara karşı hukuki ve teknik altyapımızı güçlendirmeliyiz. Yaptıkları her eylemle insanlığa ve İslam’a büyük zararlar veren eli kanlı çetelerin, değerlerimizin içini boşaltman akımların gençlerimizi, dolayısıyla geleceğimizi çalmasına asla müsaade etmemeliyiz.

Değerli kardeşlerim;

Barış, istikrar ve güvenlik olmadan kalkınma ve ilerleme de olmaz. İslam ülkelerinin şu dönemde ayrışmaya ve gerilemeye değil, vahdete, birlik ve beraberliğe ihtiyacı bulunuyor. Son dönemde yaşadığımız hadiseler bunu bir kez daha ortaya koymuştur.

Körfez Bölgesinde yaşanan kriz hepimizi derinden üzmüştür. İslam İşbirliği Teşkilatı Dönem Başkanı olarak, Körfez Bölgesinde yaşanan krizin bir an önce çözüme kavuşmasını arzu ediyoruz. Kuveyt’in arabuluculuk çalışmalarını desteklemeyi sürdüreceğiz.

Dünyanın her yerinde Müslümanların sıkıntı içinde yaşadıkları bir dönemden geçiyoruz. İslam ülkeleri olarak bizim birliğimizi, beraberliğimizi, dayanışmamızı seferber etmemiz gerekirken, enerjimizi bu tür krizlerle heba etmemeliyiz. Diğer taraftan, ilk kıblemiz Kudüs’ün ve Harem-i Şerif’in kutsiyetinin ihlal edilmesine de asla izin veremeyiz. Mescid-i Aksa’ya yönelik saygısızlıkların, tahriklerin ve provokasyonların önüne geçilmesi için çok daha kararlı bir tutum ortaya koymalıyız.

Aynı şekilde, Myanmar’da Müslüman kardeşlerimizin çektiği zulüm, işkence ve sürgünlerin son bulması için de hep birlikte gayret göstermeliyiz. Türkiye olarak bu doğrultuda attığımız çeşitli adımlar var. Bölgede yaşanan insani dramın önüne geçmek için Myanmar ve Bangladeş hükümetleriyle birlikte çalışmak istiyoruz. Baskı ve katliamlardan kurtulmak için topraklarına sığınan Müslümanlara gerekli kolaylığın gösterilmesi beklentimizi ve yardım teklifimizi Bangladeş makamlarına ilettik. Uluslararası kuruluşlar, bilhassa da İslam ülkeleri olarak bizler elimizden tüm imkanlarla bu zulmün son bulması için birlikte mücadele etmeliyiz.

Kardeşlerim;

Bilim ve teknoloji alanındaki işbirliğimizi güçlendirmek yanında, bu yöndeki çalışmalarımıza siyasi bir yön de vermemiz gerektiğini düşünüyorum. Aldığımız kararların uygulamasını takip etmek maksadıyla bilim ve teknoloji zirvelerinin düzenli olarak tertiplenmesi teklifini destekliyorum.

Toplantımızın sonuçlarının hayırlara vesile olmasını, ümmetin ve tüm insanlığın huzuruna, refahına, geleceğine olumlu katkılarda bulunmasını Allah’tan niyaz ediyorum.

Aziz kardeşim Kazakistan Devlet Başkanı Nazarbayev’e, samimi ev sahipliği, Genel Sekreterlik ile Bilimsel ve Teknoloji İşbirliği Daimi Komitesine de toplantının tertiplemesine katkıları için teşekkür ediyorum.

Türk-Amerikan toplumunun değerli mensupları,

Değerli firma temsilcileri,

Kıymetli misafirler;

Sizleri şahsım ve milletim adına en kalbi duygularla selamlıyorum. Temel atma töreni vesilesiyle biraraya geldiğimiz yeni Türkevi’nin ülkemiz ve buradaki dostlarımız için hayırlara vesile olmasını Allah’tan diliyorum.

Ülkemizin gelişen ve değişen dış politika anlayışı, ister istemez buna uygun mekânlara olan ihtiyacımızı da artırıyor. New York, pek çok uluslararası kuruluşlara ev sahipliği yapıyor. Aynı zamanda bu şehir dünyanın önde gelen finans, ticaret, kültür-sanat ve diplomasi merkezlerinden biri. Dolayısıyla hedeflerimize uygun mekân ihtiyacının en çok hissedildiği yerlerin başında burası geliyor.

Eski Türkevi binası, az önce de ifade edildiği gibi, yeri isabetli olmakla birlikte artık ihtiyacımızı karşılayamaz hale gelmişti. Bu vesileyle özellikle eski Türkevi binası malum Dışişleri Bakanı olan merhum İhsan Sabri Çağlayangil döneminde IBM’den satın alınmış ve tabii yıllar yılı ülkemizin dış politikasına burası adeta merkezlik edinmişti.

Burada arsasını ve inşaat alanını büyütmek suretiyle ülkemizin vizyonuna yakışır bir Türkevi binası yapma kararımızı bugün fiilen hayata geçiriyoruz. Başbakan olduğum dönemde, ‘Burası bize yetmez, daha büyük bir yere kavuşmamız lazım, sağından-solundan alabileceğimiz bir yer yok mu’ diye bir gayretin içerisine girdik. Sağ olsun Dışişleri’ndeki arkadaşlarımız ve o zamanki dışişleri bakanlarımız da hep birlikte bir gayretin içerisine girmek suretiyle burada şu anda üzerinde bulunduğumuz kısım, arkadaki duvara kadar olan bölümü böylece eski Türkevi binasına katmış olduk. Tabii bunun bize artı olarak kazandırdığı farklı bazı imkânlar, avantajlar da var.

Tüm aşamalarıyla yakından ilgilendiğim bu projenin bir an önce tamamlanarak hizmete gireceğine inanıyorum. Bunun için de Türkevi Amerika’da yaşayan onbinlerce vatandaşımız yanında dost ve kardeş olarak gördüğümüz tüm halklara da hizmet verecektir. Hedefimiz, bu binayı sadece işi olanların geldiği bir yer olmanın ötesinde sıkıntıya düşen herkes için güvenli bir liman, ferahlatıcı bir vaha haline getirmektir. Türkevi’nin tam karşısında yer aldığı Birleşmiş Milletler’e asıl misyonunu, asıl görevini hatırlatacak bir kucaklayıcılıkla hizmet vereceğini ümit ediyorum.

Değerli misafirler;

Türkiye bölgesel ve uluslararası düzeyde barışın, istikrarın, güvenliğin ve refahın tesisi için tüm gücüyle, tüm imkânlarıyla mücadele etmektedir. Bu doğrultuda sürdürdüğümüz yapıcı ve aktif girişimlerimizle dünyadaki halkların büyük bölümünün takdirini kazandık. Bölgesel düzeyde üstlendiğimiz etkin roller sayesinde milyonlarca insanın hayatına olumlu yönde katkıda bulunduğumuza inanıyorum.

Uluslararası alanda yeni işbirliği imkânları oluşturarak bu çabamızı genişletmeye çalışıyoruz. Siyasi diyaloğu, ekonomik işbirliğini ve toplumlar arası etkileşimi güçlendirmek suretiyle insanlığa küresel ölçekte katkı sağlamanın gayreti içindeyiz. Küresel sorunların ancak küresel işbirliği sayesinde veya bu yolla çözülebileceği görüşümüzü her fırsatta ifade ediyoruz.

Birleşmiş Milletler Teşkilatı tüm eksikliklerine rağmen dünyada herkesin sesini duyurabildiği, sorunlarını ve çözüm önerilerini gündeme getirebildiği yegâne küresel çatıdır. Ancak dünya artık Birleşmiş Milletler’in kurulduğu dönemdeki dünya değildir, İkinci Dünya Savaşı artık gerilerde kaldı. Ve o dönemdeki 5 ülkenin daimi üyeliğiyle geleceğe yürümek, bu adaletle bağdaşır bir durum değil. Dünya barışını da sağlamaya yönelik bir yapı asla değil.

Ülke sayısı misliyle artarken tehditler de biçim ve ölçek de artık değişmiştir. Bu tehditlerle mücadele için yeni yöntemler geliştirilmesine ihtiyaç vardır. Birleşmiş Milletler’in değişen şartlara ayak uydurmak için reforme edilmesi şarttır. Örneğin bu yılki gündemde reform var. Ama bu reform yine bizim anladığımız manada bir reform değil. Aslolan, Birleşmiş Milletler’in yapısı üzerindeki reformdur. Bu reform gerçekleşmediği sürece sağlıklı bir Birleşmiş Milletler yapısı veya çalışması görmek de mümkün değildir.

Türkiye, kurucu üyesi olduğu Birleşmiş Milletler’in ihtilafların önlenmesi ve çözümü, barışı koruma faaliyetleri, kalkınma ve insani yardımlar gibi çalışmalarına önemli katkılarda bulunuyor. Bölgesel merkez olma yolunda hızla ilerleyen İstanbul’un, aynı zamanda bir Birleşmiş Milletler merkezi olmasını teklif ettik, teklif ediyoruz.

2023 hedeflerimiz, ülkemizin demokrasi ve kalkınma standartlarını yükseltmenin yanında Türkiye’nin kendi coğrafyasına ve dünyaya yaptığı katkıları da güçlendirecektir. İnsanımızın girişimci ruhu ve insani değerler üzerinde inşa ettiğimiz dış politikamız bu konuda bize güçlü bir altyapı. Birleşmiş Milletler ve diğer çok taraflı örgütler nezdinde yürüttüğümüz etkin diplomasiyi güçlendirmek istiyoruz.

Yeni Türkevi binası, dünyanın en önemli diplomatik merkezlerinden biri olan New York’ta dış politika hedeflerimizi hayata geçirmemizi kolaylaştıracaktır. Tabii ki bu projenin hayata geçmesine katkı veren tüm kurumlarımızı mimarıyla, mühendisiyle tüm arkadaşlarımızı, Dışişleri Bakanlığımızın içinde şu ana kadar bu süreç içerisinde görev yapan bakan, müsteşar ve diğer düzeydeki arkadaşlarımızın hepsini huzurlarınızda tekrar tebrik ediyorum.

Bu vesileyle bildiğiniz gibi Washington’da da Maryland’da yapılan eserimiz de Türkiye için çok çok önemli bir eser. 60 bin metrekarelik bir alan üzerinde orada da bu çalışmaların yine farklı bir şekilde yürütülmesi ve sadece milletimize değil tüm insanlığa orada da böyle bir hizmetin verilmesi gerçekten bizim iftihar vesilemiz.

İnşallah burada da süreyi kısaltmak istiyoruz, arzumuz şu: Buranın 36 ayda bitirilmesi. Herhalde bunda bir sapma inşallah olmayacaktır. Çünkü hızla yarışmamız lazım ve 36 ayda da bunu bitirmemiz lazım. 36 ay sonra inşallah burada açılışını hep birlikte yapacağız. İnşallah 36 ay sonra da bugün temelini attığımız gibi, o gün de yine hep birlikte Allah ömür verirse açılışını yaparız.

Ülkemize, milletimize, tüm insanlığa hayırlı olsun diyorum. Teşekkür ediyorum.

Hayırlı olsun.

Sayın Başkan, 
Sayın Genel Sekreter, 
Değerli devlet ve hükümet başkanları, 
Kıymetli delegeler; 
Sizleri şahsım ve ülkem adına saygıyla selamlıyorum. Birleşmiş Milletler 71. Genel Kurul Başkanı sıfatıyla geçtiğimiz yıl boyunca yürüttüğü başarılı çalışmalar için Sayın Peter Thomson’a teşekkür ediyorum. Genel Kurul Başkanlığını devralan Sayın Miroslav Lajcak’ı da özellikle tebrik ediyorum.

‘İnsana Odaklanmak: Sürdürülebilir Bir Dünyada Herkes İçin Barış ve İnsanca Yaşama Mücadelesi’ temasıyla toplanan bu yılki Genel Kurulumuzun tüm dünya halkları için hayırlara vesile olmasını diliyorum.

Sayın Başkan, değerli delegeler;

Geçtiğimiz yıl bu salonda sizlerle birlikte oluşumuzun üzerinden geçen sürede maalesef küresel barış ve istikrar daha da geriye gitmiştir. Terörün ve savaşın çirkin yüzünü dünyanın farklı köşelerinde görmeye devam ediyoruz. Çatışma ortamlarından beslenen teröristler faaliyetlerini muhtelif bölgelere yayarak sürdürüyor. Yabancı düşmanlığı, kültürel ırkçılık ve İslam karşıtlığı etrafında buluşan radikal akımların şiddet dolu eylemlerini endişeyle takip ediyoruz.

Bu olumsuz tabloyu tersine çevirmenin en etkili yolu, bizlerin burada, bu çatı altında gerçekleştireceği samimi işbirliğidir. Dünya barışı için yeni bir bakış açısı geliştirmeye ihtiyacımız var. Hiçbir kriz ve hiçbir tehdit kendi haline bırakılarak çözülemez. Daha güvenli ve müreffeh bir dünya için hepimizin elini taşın altına koyması gerekiyor. Türkiye işte bu anlayışla girişimci ve insani bir dış politika yürütüyor.

Sayın Başkan, değerli delegeler; 

7. yılına giren Suriye ihtilafı ülkede, bölgede ve tüm dünyada derin yaralar açmıştır. Suriye’de siviller ve günahsız yavrularla birlikte bir medeniyet de yok ediliyor. Bu ülkeyi yerle bir eden, istikrarsızlığın ve zulmün beslediği terör sınırları aşarak bir kanser gibi adeta yayılıyor. ‘Demokrasi, özgürlük, adalet, aydınlık bir gelecek’ talebiyle harekete geçen Suriye halkını maalesef uluslararası toplum yalnız bırakmıştır.

Biz Türkiye olarak hangi kökenden, hangi meşrepten olursa olsun hepsini de kardeşimiz olarak gördüğümüz derin tarihi ilişkilerle bağlı olduğumuz bu insanların yaşadıkları trajediye kayıtsız kalamazdık. Suriye’de çatışmaların başladığı 2011 yılı baharından beri sorunun çözümü için her türlü insani ve siyasi gayreti gösterdik, gösteriyoruz.

Şu anda ülkemizde 3 milyonun üzerinde Suriyeli ile 200 binin üzerinde Iraklı sığınmacıya ev sahipliği yapıyoruz. Ülkede kalıcı bir ateşkesin sağlanması ve barışın tesisi için Rusya ve İran’la birlikte tüm kesimlerin katılımıyla Astana toplantılarını başlattık. Bu girişimlerimizin ardından uzun zamandır tıkanmış olan Cenevre süreci de yeniden canlandı.

Astana’da varılan mutabakat çerçevesinde İdlib bölgesinin güvenliğe kavuşturulmasıyla ilgili yeni bir planı hayata geçiriyoruz. Ülkenin toprak bütünlüğü esasına dayanan, halkın demokratik taleplerine saygı duyan, istikrarı ve müreffeh bir Suriye’nin inşası yolunda atılacak her adımın destekçisiyiz.

Sevgili dostlar;

Suriye krizinin başlamasıyla ülkemize gelen sığınmacılar ve Avrupa’ya yönelen mülteci akınının önüne geçmek için her türlü tedbiri aldık alıyoruz. Barınmadan gıda ve giyime, sağlık hizmetinden eğitime kadar sığınmacıların tüm ihtiyaçlarını ülkemizi ziyaret eden herkesin takdirini kazanan bir standartta karşılıyoruz.

Ancak bu doğrultuda yürüttüğümüz çalışmalara Avrupa Birliği başta olmak üzere uluslararası toplumdan yeterli desteği alamadığımızı özellikle belirtmek istiyorum. Ülkemizdeki kamplarda ve şehirlerimizde yaşayan sığınmacıların ihtiyaçlarını karşılamak için kamunun, sivil toplum kuruluşlarımızın ve halkımızın yaptığı harcamaların tutarı 30 milyar doları bulmuştur.

Buna karşılık Avrupa Birliği söz verdiği 3 milyar avro artı 3 milyar avro yardımın sadece 820 milyon avrosunu göndermiştir. Uluslararası toplumdan Birleşmiş Milletler aracılığıyla gelen yardımların tutarı da 520 milyon dolar civarındadır. Bunlar bizim bütçemize girmiyor, bunlar sadece yardım kuruluşları vasıtasıyla kamplarda bulunan oradaki insanlara gidiyor. Dikkatinizi çekiyorum, Suriyeli sığınmacılar için gelen yardımların hiçbiri, ama hiçbiri bütçemize girmiyor. Hepsi de Birleşmiş Milletler’in ilgili kurumları üzerinden yardım kuruluşları vasıtasıyla ihtiyaç sahiplerine ulaştırılıyor. Buradan tüm dünyanın huzurunda, topraklarında barındırdığı 3,2 milyon sığınmacının tüm yükünü Türkiye’nin omuzlarına bırakan ülkeleri ve uluslararası kuruluşları verdikleri sözleri tutmaya davet ediyorum.

Esasen Türkiye dünya çapında insani yardım ve kalkınma yardımı faaliyetleri yürüten bir ülkedir. Sadece ülkemize gelen sığınmacılara kucak açmakla kalmıyoruz. TİKA, AFAD, Kızılay gibi kurumları ve çeşitli sivil toplum örgütleri aracılığıyla dünyanın neresinde olursa olsun mağdur ve mazlum duruma düşmüş herkesin yardımına koşuyoruz.

Örneğin, Türkiye Somali’nin yeniden yapılandırılması için resmi kurumları ve sivil toplum örgütleri aracılığıyla 1 milyar dolarlık bir kaynak kullanmıştır. Somali konusunda yaptığımız çalışmalar ve elde ettiğimiz sonuçlar gerçekten benzer çalışmalara örnek olacak düzeydedir.

Kesinleşen OECD istatistiklerine göre ülkemiz 2016 yılında yapmış olduğu 6 milyar dolarlık insani kalkınma yardımlarıyla bu alanda rakam olarak dünyada ikinci sırada, milli gelire oranla da birinci sırada yer almaktadır. Hâlbuki Türkiye, dünyanın en büyük 17. ekonomisidir. Gerçekleştirdiği insani kalkınma yardımları milli gelirinin binde 8’ine ulaşan Türkiye, bu çerçevede Birleşmiş Milletler hedeflerini tutturabilen 6 ülkeden biri olmuştur.

Görüldüğü gibi ülkemiz Genel Kurulumuzun ana mesajını oluşturan ‘sürdürülebilir bir dünya hedefi’ için tüm gücüyle çalışmaktadır. Önümüzdeki süreçte de bu hassasiyetlerle yolumuza devam edeceğiz.

Sayın Başkan, değerli delegeler;

Türkiye, Suriye ve Irak’taki istikrarsızlıktan beslenen DEAŞ ve PKK gibi bölgenin en eli kanlı terör örgütleriyle kıyasıya bir mücadele içindedir. Bunun yanında ülkemizin meşru, demokratik rejimini kanlı bir darbeyle değiştirmeye teşebbüs eden FETÖ terör örgütüyle mücadelemiz de devam ediyor. DEAŞ’ın sınırlarımıza yönelik saldırılarına karşı Suriye’de başlattığımız Fırat Kalkanı Harekâtıyla 243 meskûn mahalli ve 2 bin kilometrekarenin üzerinde toprağı bu örgütten temizledik.

Bu operasyon sırasında 3 bine yakın DEAŞ militanını etkisiz hale getirdik. Teröristlerden temizlediğimiz bölgeye 100 bine yakın Suriyeli geri dönerek yerleşti. Fırat Kalkanı Operasyonu, bölgenin işgalinden bu yana DEAŞ’a karşı elde edilen en büyük başarıdır.

Şu gerçeği huzurlarınızda ifade etmek durumundayım: Bölgede DEAŞ’a karşı mücadele verdiğini söyleyen grupların ve güçlerin büyük bir bölümünün kesinlikle böyle bir amacı yoktur. Bu gruplar ve güçler DEAŞ’ı kendi gündemlerini hayata geçirmek için bir araç olarak kullanıyor.

PYD, YPG’nin Suriye’de ele geçirdiği bölgelerde demografik yapıyı değiştirme, halkın mallarına el koyma, kendisine karşı çıkanları öldürme veya sürgün etme yönündeki çabaları insanlık suçudur. DEAŞ’la mücadele meşru bir zeminde yürütülmediği takdirde dünyanın yeni DEAŞ’ların tehdidi altına girmesi kaçınılmazdır.

Benzer yaklaşımlar Irak’ta da söz konusudur. Irak’ın da toprak bütünlüğü temelinde varılacak uzlaşmalara ve ortak gelecek inşa etme ideallerini hayata geçirmeye ihtiyacı vardır. Bağımsızlık talepleri gibi bölgede yeni krizler, yeni çatışmalar ortaya çıkartabilecek adımlardan uzak durulması gerekiyor. Buradan Irak Bölgesel Kürt Yönetimi’nin bu doğrultuda başlattığı girişimden vazgeçmeye davet ediyoruz. Türkiye’nin bu konudaki çok açık ve kararlı tavrını görmezden gelmek, Irak Bölgesel Kürt Yönetimi’ni elindeki imkânlardan da edecek bir sürecin önünü açabilir. Yeni çatışmaların fitilini ateşlemek yerine hep birlikte bölgede huzuru, barışı, güvenliği, istikrarı tesis için çalışmalıyız.

Sayın Başkan, kıymetli delegeler;

Suriye ve Irak’ın yanında Libya ve Yemen gibi terör örgütlerinin etkinlik kurma çabası içinde bulunduğu bölgeleri de yakından takip ediyoruz. Libya’daki meşru yönetimin uluslararası toplum tarafından desteklenmesi, ülkenin istikrarına önemli katkı sağlayacaktır. Suriye ve Irak’ta yapılan yanlışların Libya’da tekrarının Avrupa başta olmak üzere tüm dünyayı çok daha büyük tehditlerle karşı karşıya bırakacağı unutulmamalıdır.

Üzerinde hassasiyetle durduğumuz bir başka mesele de, Körfez Bölgesinde baş gösteren ihtilafın bir an önce çözümüdür. Bunun için öncelikle Katar halkının hayat şartlarını olumsuz etkileyen yaptırımların kaldırılması gerektiğini düşünüyoruz. Kuveyt Emiri Şeyh Sabah’ın krizin çözümüne ilişkin arabuluculuk çabalarını desteklediğimizi burada ifade etmek isterim. Temennimiz, bu gayretlerin olumlu sonuç vermesidir. Körfez Bölgesinin ağabeyi olarak gördüğümüz Suudi Arabistan’ın da sorunun çözümü yönünde samimi irade göstereceğini ümit ediyoruz.

Bir başka önemli sıkıntı; dünyanın kanayan yarası olarak gördüğümüz Filistin meselesi ve buna bağlı olarak Kudüs ile Harem-i Şerif’in tarihi statüsünün korunması hususudur. Temmuz ayında Harem-i Şerif’te yaşanan kriz, sorunun ne kadar hassas olduğunu göstermiştir. Barış sürecinin devamı ancak İsrail’in yasa dışı yerleşim faaliyetlerini derhal durdurması ve iki devletli çözüm doğrultusunda adımlar atmasıyla mümkündür. Bu çerçevede uluslararası toplumu Doğu Kudüs, Batı Şeria ve Gazze’deki Filistinli kardeşlerimize bağımsız ve coğrafi bütünlüğe sahip Filistin Devleti mücadelelerinde destek olmaya davet ediyorum.

Bir başka potansiyel kriz alanı olan Balkanlar, her ne kadar çatışma ortamı yoksa da hala çok ciddi sınamalarla karşı karşıya bulunan bir coğrafyadır. Balkan ülkelerinin Avrupa-Atlantik kurumlarıyla bütünleşmelerine büyük önem veriyoruz. Dünyanın bu müstesna bölgesinde barışın, istikrarın ve refahın hakim olması için üzerimize düşen görevleri yerine getirmeyi sürdüreceğiz. Güney Kafkasya’da Azerbaycan ve Gürcistan’ın toprak bütünlüğünün sağlanması, bölgesel istikrarın özellikle anahtarıdır. Bu nedenle Yukarı Karabağ, Abhazya ve Güney Osetya ihtilaflarının çözümü için çok daha fazla gayret göstermeliyiz.

Bugün görmezden geldiğimiz her krizin, yarın bölgesel ve hatta küresel bir çatışmanın fitilini ateşleme potansiyeline sahip olduğunu asla unutmamalıyız. Bu çerçevede son günlerde dünya gündemini giderek daha yoğun şekilde meşgul eden nükleer silahların her çeşidine karşı olduğumuzu da özellikle belirtmek istiyorum. Dünyayı nükleer silah belasından tümüyle temizlemeden bu tür sorunların üstesinden gelemeyeceğimiz açıktır.

Kıbrıs’ta 2008 yılında başlayan kapsamlı müzakere sürecinin Rum tarafının anlaşılmaz tutumu sebebiyle sonuçsuz kalmasından üzüntü duyuyoruz. Doğu Akdeniz’de son yıllarda keşfedilen doğal kaynakların bölgenin barışına, istikrarına ve refahına hizmet etmesi için elimizden geleni yapıyoruz, yapacağız. Kıbrıs Türklerinin haklarına saygı gösteren çözüm tekliflerini değerlendirmeye hazırız.

Sayın Başkan, değerli delegeler;

Dünyamız tüm bu küresel ve bölgesel sorunlarla mücadele ederken birkaç hafta önce Myanmar’dan aldığımız acı haberlerle bir kez daha dünya irkildi. Myanmar’ın Arakan Bölgesindeki Müslüman toplum provokatif terör eylemleri bahane edilerek adeta bir etnik temizlik yapılmaktadır.

Zaten çok büyük bir yoksulluk ve sefalet içinde yaşayan, vatandaşlık hakları dahi ellerinden alınmış olan Arakan Müslümanlarının köyleri yakılmakta, yüzbinlerce insan bölgeden ve ülkeden göçe zorlanmaktadır. Bölgeden göç eden insanların yönlendirildiği Bangladeş’teki kamplar asgari insani ihtiyaçları dahi karşılayabilecek durumda değildir.

Uluslararası toplum, tıpkı Suriye’de olduğu gibi Arakan Müslümanlarının maruz kaldığı insani dram konusunda da iyi bir sınav verememiştir. Şayet Myanmar’da yaşanan bu trajedinin önüne geçilmezse insanlık tarihi yeni bir kara lekenin utancıyla baş-başa kalacaktır. Asıl olan, Bangladeş başta olmak üzere ülke dışına sığınan Arakan halkının asırlardır yaşadıkları kendi topraklarında güven, huzur ve refah içinde hayatlarını sürdürebilmelerini temin etmektir.

Türkiye olarak bu krizin çözümü için de gayret ediyoruz. Geçtiğimiz günlerde Kazakistan’ın Başkenti Astana’da İslam İşbirliği Teşkilatı’nın bir toplantısı vesilesiyle katılımcı ülkelerle bu konuda özel bir oturum gerçekleştirdik. Eşim, oğlum, Dışişleri Bakanımız, Aile ve Sosyal Politikalar Bakanımızı Bangladeş’e o kampları yerinde görmeye gönderdik. Ve orada yaptıkları ziyaretle gıda, ilaç, giyim -ki desteğin ikinci etabını da takip ediyoruz- desteklerimiz devam edecek. Ve şimdi Birleşmiş Milletler binasında İslam İşbirliği Teşkilatı Rohingya Temas Grubu Toplantısını gerçekleştireceğiz.

Son krizin hemen ardından 7 Eylül’de Bangladeş’teki kampları ziyaret eden eşim, Dışişleri Bakanımız, Bakan ve sivil toplum kuruluşlarımız, yaşanan insani drama bizzat şahit olmuşlardır. Ülkemizin resmi kalkınma yardım kuruluşu olan TİKA, Myanmar’da yardım faaliyeti yürütebilen tek organizasyon durumundadır. Ayrıca, AFAD, Kızılay, Diyanet Vakfı ve çeşitli sivil toplum kuruluşlarımız da Bangladeş ve diğer ülkelerde mağdur durumda bulunan Arakanlı Müslümanlara insani yardım ulaştırma faaliyetlerini sürdürüyor.

İlgili ülkelerin gereken imkânları sağlaması halinde yardım faaliyetlerimizi daha kapsamlı şekilde sürdürmek istiyoruz. Ve Birleşmiş Milletler Genel Sekreteri Sayın Guterres’le de bu konuları bugün görüştüm. Şimdi ise bu adımları süratle atmanın hazırlığı içindeyiz.

Sayın Başkan, değerli delegeler;

Tüm bu gelişmeler ve yaşanan insani trajediler Türkiye olarak ‘Dünya 5’ten büyüktür’ diyerek sembolleştirdiğimiz Birleşmiş Milletler Güvenlik Konseyi’nin yeniden yapılandırılması çağrımızın haklılığını teyit ediyor. Aynı zamanda Birleşmiş Milletler Güvenlik Konseyi’nin reforme edilmesinde ne kadar geç kaldığımızın da bu ifadesidir.

Tüm dünyanın temsilcileri sıfatıyla bu çatı altında biraraya gelen bizler terör örgütlerinin cinayetlerine, insani krizlere ve mağduriyetlere engel olacak bir irade ortaya koyamazsak, o zaman herkes başının çaresine bakmanın yollarını arar. Bu anlayışın yaygınlaşması durumunda dünyamız yeni bir kaos ve zulüm fırtınasının içine sürüklenir. Batı ülkeleri, yabancı düşmanlığı, ırkçılık, İslam karşıtlığı gibi eğilimleri engellemezse, kriz bölgelerindeki ülkeler terör örgütleriyle ve yoksullukla kararlı bir şekilde mücadele etme iradesi ortaya koymazsa ve hep birlikte bunların tamamı için işbirliği yapmazsak, ‘sürdürülebilir bir dünyada herkes için barış ve insanca yaşama’ ideallerimize nasıl ulaşabiliriz?

Mülteciler Yüksek Komiserliği döneminde yakın işbirliği içinde olduğumuz Sayın Genel Sekreterin bu doğrultuda yürüttüğü çalışmaları destekliyoruz. Mevcut yapısıyla insanlığın hayrına somut adım atma kapasitesi kalmamış olan bu çarpık sistemin devamında ısrar etmek kimsenin faydasına değildir.

Biz, Güvenlik Konseyinin demokratik, şeffaf, adil ve etkin bir yapıya kavuşmasını istiyoruz. Teklifimiz de, Güvenlik Konseyi’nin tamamı aynı hak ve yetkilere sahip, her yıl 10’u yenilenmek suretiyle hepsi de 2 yıl görev yapan 20 üyeden oluşan bir yapıya kavuşturulmasıdır. Böylece dünyadaki ülkelerin tamamı sıraları geldikçe bu önemli kurumda söz sahibi olacaktır. Artık İkinci Dünya Savaşı sonrası dünya yok, dünya çok değişti. Öyleyse, sadece 5 daimi üyeyle idare edilen bir dünya değil tüm dünya ülkelerinin görev aldığı, dünya ülkeleriyle idare edilen bir Birleşmiş Milletler Güvenlik Konseyi’nin insanlığın vicdanı olacağına inanıyoruz.

Sözlerime son verirken, yüzümüzün ve gözlerimizin rengi ne olursa olsun gözyaşlarımızın aynı olduğunu hatırlatmak istiyorum. Sizleri dünyanın farklı köşelerinde akan gözyaşlarını dindirmek amacıyla bir an evvel harekete geçmeye çağırıyorum. 72. Genel Kurul çalışmalarının bu doğrultuda yapacağımız çalışmalara katkıda bulunacağını ümit ediyorum.

Bu duygularla insanlığın ortak parlamentosu olan bu çatı altında özellikle tüm ülkeleri ve halkları şahsım ve ülkem adına sevgiyle, saygıyla selamlıyorum. Kalın sağlıcakla.

Türk-Amerikan toplumunun kıymetli mensupları,

Değerli Amerikalı Müslüman kardeşlerim,

Hanımefendiler, beyefendiler;

Sizleri en kalbi duygularımla muhabbetle, hasretle selamlıyorum. Bu toplantıyı düzenleyen Türk-Amerikan Ulusal Yönlendirme Komitesine şahsım, milletim adına teşekkür ediyorum.

Türk-Amerikan toplumu uzun yıllar iki ülke arasındaki ilişkilere önemli katkılarda bulundu ve başarılarıyla bizleri gururlandırdı. Önümüzdeki dönemde de aynı çizgiyi sürdüreceğine inanıyorum. Bizim dünyanın dört bir ucunda 6 milyon vatandaşımız var. Bu vatandaşlarımız için, asimilasyona karşı; ama entegrasyondan yana bir politika izliyoruz. Burada da yaşadığı toplumla entegre olmuş Türk Amerikalılar bizim için önemli kazançtır. Sizlerden asıl beklentim, Amerikan toplumunun diğer kesimleriyle uyum içinde yaşamanın ötesinde buradaki sosyal ve siyasi hayata aktif şekilde katılmanızdır.

Türk Amerikalıların yerel ve federal düzeydeki temsil düzeyinin yükselmesi, özellikle seçimle gelinen mevkilere talip olmanız hepimiz için yararlı olacaktır. Bununla birlikte yaşadığınız topluma entegre olmak için ne kadar çalışırsanız çalışın, bazı kişilerin sizi sadece Türk Amerikalı kimliğinizle göreceklerini ve buna göre davranacaklarını asla unutmayın. Onun için aranızdaki siyasi, ideolojik veya diğer farklılıkları bir kenara bırakarak birlik ve beraberlik içinde hareket etmeniz çok önemlidir. Bir olmak, iri olmak demektir, diri olmak demektir, kardeş olmak demektir, hep birlikte hedeflerinize ulaşmanız demektir.

Derneklerimizi biraraya getiren Türk Amerikan Yönlendirme Komitesinin faaliyetlerini bu bakımdan önemli görüyorum. Farklı derneklere üye Türk Amerikalıların tamamını aynı şemsiye altında toplayan komitemizin milli davalarımızda birlik ve beraberlik içinde hareket edilmesine katkı sağlayacağına inanıyorum.

Türk-Amerikan Ulusal Yönlendirme Komitesi son iki yıldır 24 Nisan tarihinde yapılan Barış ve Dayanışma yürüyüşünü bu yıl 23 Nisan tarihinde gerçekleştirdi. Yürüyüşün sonunda düzenlenen festivalde binlerce Türk Amerikalı Milli Egemenlik ve Çocuk Bayramımızı hep birlikte coşkuyla kutladı. Bu güzel birlikteliğin önümüzdeki yıllarda artarak sürmesini diliyorum.

Değerli kardeşlerim;

Geçtiğimiz yıl istiklalimize ve istikbalimize yönelik tarihimizin en alçak saldırılarından birine maruz kaldık. 15 Temmuz gecesi FETÖ ihanet çetesi devletimize, ülkemize ve milletimize yönelik bir darbe girişimi başlattı. Milletimizle birlikte demir bir yumruk gibi FETÖ ihanet çetesinin başına inerek bu girişimi bertaraf ettik.

Bu hain yapılanmanın elebaşı buraya çok da uzak olmayan bir yerde, Pensilvanya’da hayatını sürdürüyor. Amerika’nın pek çok yerinde bu terör örgütüne bağlı okullar, dernekler ve şirketler faaliyet gösteriyor. Özellikle charter school’lardan bu adamların yılda elde ettikleri gelir 700-750 milyon dolar. Bunlar aynı zamanda kara para aklama işini de bu yolla yapıyorlar. Biz bunu Amerikalı dostlarımıza da aktarıyoruz ve 85 koliyi de belgelerle kendilerine teslim ettik.

FETÖ elebaşının ve mensuplarının Türkiye’ye iade edilmesi ve örgütün faaliyetlerinin önlenmesi konusunda Amerika Birleşik Devletleri nezdinde pek çok girişimimiz oldu. Maalesef bunlardan henüz bir netice alamadık. Ülkemize karşı Batı medyasında büyük bir karalama kampanyası yürütülüyor. Terör örgütlerine verdiğimiz mücadele üzerinden ülkemiz yıpratılmaya çalışılıyor. Zamanla diğer ülkelerle birlikte Amerika’nın da FETÖ’nün ve işbirliği yaptığı diğer terör örgütlerinin gerçek yüzünü göreceğine inanıyorum.

Bunun için güçlü bir kamuoyu desteğine ihtiyacımız var. Sizlerden FETÖ’nün Türkiye’de yaptığı haksızlıkları, akıttığı kanı, 250 şehidimiz var, kolay değil, 2193 gazimiz var, affedilir değil; bunun hesabını soracağız. Hukuk içerisinde hesabını soracağız. PKK’nın ve bağlantılı örgütlerin cinayetlerini, eylemlerini, saldırılarını buradaki dostlarınıza sürekli anlatmanızı bekliyoruz. Amerikan kamuoyunu terör örgütlerinin güdümünde yalan, yanlış, iftira yayan kanallar değil sizin gibi dürüst ve temiz insanlar bilgilendirmelidir.

Terör örgütleri adına Amerika’da faaliyet gösteren kişilerin ve kurumların gerçek yüzlerini buradaki namuslu insanlara gösterebildiğimiz ölçüde başarılı olacağımız açıktır. Türk-Amerikan toplumu ve Amerikan Müslümanları olarak, FETÖ’cüler başta olmak üzere terör örgütleriyle irtibatlı hiç kimseyi aranızda barındırmayacağınıza inanıyorum.

Değerli kardeşlerim; 
Amerika’da ve dünyanın başka yerlerinde bazı çevreler tarihi gerçeklerin en pervasız çarpıtmalarından birini teşkil eden Ermeni soykırımı yaftasını milletimize yapıştırmak için kesintisiz bir çaba içindedirler. Amerika Müslüman toplumuna geçmişten beri bu konuda bize verdiği destek için şükranlarımı sunuyorum. Müslüman dernekleri başta olmak üzere, Amerika’daki dost ve kardeş topluluklarından da bu mücadelemize daha fazla destek bekliyoruz. Bu iddialar aslında Batı dünyasında bazı çevrelerin DEAŞ terör örgütünü bahane göstererek sürekli tahrik ettikleri İslam düşmanlığının ürünüdür. Son yıllarda giderek tırmanan İslam düşmanlığına karşı hep birlikte güçlü bir duruş sergilemeliyiz.

Kardeşlerim;

Burada bir tespit yapacağım. Bakınız, şu anda Myanmar’da bir katliam var. Arakanlı Müslümanlar katlediliyor ve 1 milyona yakın Arakanlı şu anda ne yazık ki adeta soykırım tehdidinden dolayı, topraklarından Bangladeş’e geçmenin gayreti içinde. Bakın biz hiçbir zaman ‘Rohingyalı Müslümanları Budistler öldürdü’ diye bir ifade kullanmadık, katliamı Budistler yapıyor, ama biz bunu kullanmadık. Ama şimdi ben buradan sesleniyorum, biz Budistleri dünyada bu kadar şirin gösteren kişilere sesleniyorum, insancıl olduklarını söyleyenlere sesleniyorum; peki İslami terör ifadesini siz hangi hakla söylüyorsunuz?

Kardeşlerim,

Bir defa şunu bilmemiz gerekiyor: Bizim dinimizde, İslam’da Müslümanın tanımı nedir biliyor musunuz? ‘El muslimu men selimel muslimune min lisanihi ve yedihi / Müslüman, elinden ve dilinden diğer insanların emin olduğu kimsedir.’ Müslüman budur. Kimseye zarar vermez. Bir insan bir insanı eğer öldürürse tüm insanlığı öldürmüş gibidir; bu bizim dinimizin ilkesidir. Terörü bir akide meselesi, itikadi bir mesele haline getiren bizim dinimize kimse terörü yakıştırma hakkına sahip değildir. Kimse DEAŞ’ı İslam olarak, Müslüman olarak ifade etmesin. DEAŞ’ın İslam’la alakası yoktur, bir terör örgütüdür.

Dolayısıyla şu anda DEAŞ’a karşı Türkiye’de içeride ve Suriye’de Fırat Kalkanı harekâtıyla bir mücadele verdik. Silahlı Kuvvetlerimiz Özgür Suriye Ordusuyla Cerablus, Rai, Dabık, El Bab, bütün bu 2 bin kilometrekarelik alanda bir operasyon yürüttü ve 2 bin kilometrekarelik alanda 3 bini aşkın DEAŞ’lıyı etkisiz hale getirdik. Ben buradan Amerikalı dostlarıma da sesleniyorum; peki siz şu ana kadar kaç tane DEAŞ’lıyı etkisiz hale getirdiniz? Tabii bizim arzumuz keşke Rakka operasyonunda PYD ve YPG ile işbirliği halinde değil de Türk Silahlı Kuvvetleri, Özgür Suriye Ordusu ve Amerika koalisyon güçleri birlikte bu operasyonu yapsaydık DEAŞ’ı da oradan temizleyip atsaydık.

Değerli kardeşlerim;

Tüm Müslümanları birer terörist olarak takdim etme stratejisi üzerine kurulu bu kampanyanın önüne geçemezsek, buradaki haklarınız ve özgürlükleriniz topyekûn tehlike altına girecektir. Bu çerçevede Amerika’daki tüm dost ve kardeş toplulukların dernekleriyle birlikte hareket edilmesinde fayda vardır.

Geçtiğimiz yıl açılışını yaptığımız Diyanet Amerika Merkezi bu bakımdan önemli bir katkıdır. Sadece Türk toplumunun değil Washington bölgesindeki tüm Müslümanların hizmetinde olan bu merkez, dinimizin ve kültürümüzün tanıtımında önemli bir rol oynuyor. Bu tür imkânları en iyi şekilde değerlendirerek Amerika’da sahip olduğunuz hakları geliştirme mücadelemizi daha ileriye taşıyabileceğimizi düşünüyorum.

Burada verilen meşru mücadeleye en büyük darbeyi maalesef Müslüman oldukları iddiasıyla ortaya çıkan terör örgütleri ve teröristler vuruyor. DEAŞ, El Kaide, Boko Haram, Eş-Şebab, FETÖ gibi terör örgütlerinin tamamen proje ve provokasyon ürünü söylemlerine, eylemlerine, yayınlarına karşı İslam’ın aydınlık yüzü olan sizler temsil ediyorsunuz.

Dikkat ederseniz dünyanın her yerinde farklı inanç gruplarına mensup kişiler tarafından düzenlenen terör eylemleri oluyor; ancak sadece fail Müslümansa, bunun adı ‘İslami terör’ olarak ifade ediliyor. Şayet fail başka bir inanca mensupsa, bu eylem adli vaka sınırının ötesine geçirilmeden gündemden düşürülüyor. Bugüne kadar hiç ‘Hristiyan terörü’, ‘Yahudi terörü’, ‘Budist terörü’, şayet kişi herhangi bir inanca mensup değilse ‘ateist terörü’ diye bir şey işittiniz mi? İşte biraz sonra genişçe değineceğim, az önce ifade ettim; Myanmar’da katledilen Müslümanlarla ilgili böyle bir nitelemeyi hiç duydunuz mu? Duyamazsınız, çünkü sadece eylemci Müslümansa inancıyla sıfatlandırılır, değilse hiç sözü edilmez.

Bu tavır asla iyi niyetli değildir, bilakis küresel İslamofobinin bir parçasıdır. Batı ülkelerinde ve hatta global düzeyde İslam’la terör kavramlarını eşleştirme, aynı parantezin içine alma çabasının bir ürünüdür. Bu oyunu hep birlikte bozacağız. Buna hazır mıyız? Yapmamız gereken tek şey var; kendimiz olmak. Çünkü bir Müslümanın kendisini içinde yaşadığı topluma benimsetmek için özel bir şey yapmasına gerek yoktur.

Kardeşlerim; İslam ahlakıyla ahlaklanmış, Kur’an-ın mesajlarına vakıf, Peygamber Efendimiz Aleyhissalatu Vesselam’ın tavsiyelerinden haberdar her Müslüman yaşadığı toplumda parmakla gösterilen örnek bir şahsiyettir, öyle olmalıdır. İnsanların önüne bu gerçek Müslüman profilini koymakta gösterdiğimiz başarı ölçüsünde terör örgütleri ve teröristler üzerinden inancımıza yöneltilen saldırıları boşa çıkartabiliriz. Bu konuda Amerika’daki Müslüman toplumuna, özellikle Türk Amerikalılara güveniyorum. Küresel İslamofobinin kışkırtılmaya çalışıldığı şu kritik dönemde gerçek İslam anlayışının Batı yarım kürede ortaya konulması hususunda gösterdiğiniz gayretler için her birinize ayrı ayrı teşekkür ediyorum.

Bazı kesimlerin Amerika’daki Müslümanları dışlama çabalarının sizlerin bu gayretleri sayesinde neticesiz kalmaya mahkûm olması kaçınılmazdır. İslam ve Müslümanlık kimliğini Amerika’nın tarihinden ve sosyal hayatından koparmaya çalışanlara en güzel cevabı asil duruşunuzla, dayanışmanızla, üretkenliğinizle sizler vereceksiniz. Amerika’daki İslam toplumunun gücü, dünyadaki tüm Müslümanlar için bir güven ve cesaret kaynağı olacaktır.

Kardeşlerim; 
İslam dünyası Suriye, Irak, Libya, Yemen, Filistin, Afganistan gibi yerlerdeki çatışmalar ve Somali’de olduğu gibi insani dramlarla yüzleşirken Myanmar’dan gelen haberler bir kez daha tabii ki yüreğimizi dağladı. Bakın biz şu anda bütün Kızılay’ımız Meksika’da, oradaki depremler sebebiyle bütün yardım ekiplerimizle oradayız. Ayrım yok, bir felaket nerede varsa biz oradayız.

Şu anda dünyada en az gelişmiş ülkelere yardım noktasında Amerika’dan sonra Türkiye ikinci sıradadır. Ama size şimdi bir şey daha söyleyeceğim; milli gelire oranla değerlendirdiğimiz zaman, Türkiye dünyada birinci sırada.

Değerli kardeşlerim;

Arakanlı kardeşlerimize 2012 yılından beri ulaştırdığımız yardımların tutarı 70 milyon doları geçiyor. Son krizde de hem Myanmar tarafındaki, hem de Bangladeş’teki kamplarda bulunan Arakanlılara elimizden gelen yardımı yaptık, yapıyoruz, yapacağız.

Değerli kardeşlerim;

Tabii son gelişmelerde gerek Dışişleri Bakanım, eşim, oğlum, Aile Sosyal Politikalar Bakanım, onlardan aldığım bilgiler, anlatılan manzaraları dinlerken, çekilen videoları izlerken, kahrolmamak mümkün değil. Geçmişte tüm haklarının ellerinden alındığı yetmiyormuş gibi, şimdi de evleri-köyleri yakılan, baskıyla katliamla ülke dışına gitmeye zorlanan yüzbinlerce masum insan gerçekten çok zor şartlarda hayata tutunma mücadelesi veriyor. Arakan Müslümanlarının durumu tüm insanlığın, ama özellikle de İslam dünyasının imtihanıdır. Hiç şüphesiz bu imtihan, Amerika’daki Müslüman toplumu da kapsıyor. Sizlerden bu mazlum kardeşlerimize sahip çıkmanızı bekliyorum.

Ayrıca, Amerikan Yönetiminin bu konuyla daha yakından ilgilenmesini sağlamak için geçenlerde Sayın Donald Trump’la yaptığım görüşmede bu konuyu kendilerine de ifade ettim ve hemen ertesi gün Amerikan Dışişleri Bakanının Myanmar’la ilgili açıklamasını duydum. Geçtiğimiz günler Kazakistan’da, dün de hem Birleşmiş Milletler Genel Kurulunda, hem de İslam İşbirliği Teşkilatı Rohingya Temas Grubu toplantısında bu meseleyi gündeme getirdik.

Arkası karanlık bir örgütün saldırıları bahane edilerek koca bir halkın kendi topraklarından adeta kazınmaya çalışılması, insanlık suçudur. Acil önlem alınmazsa Bosna’da veya Ruanda’da yaşananlar neyse, benzer bir felaketi yaşamamız an meselesidir. Türkiye olarak bu meselenin sonuna kadar takipçisi olacağız.

Dünyanın neresinde olursa olsun tüm mazlumlar gibi Arakanlıların haklarını korumak, onlara yardım eli uzatmak, hem inancımızın, hem de kültürümüzün gereğidir. Bize asıl üzüntü veren ise, İslam dünyasının bu konudaki duyarsızlığıdır. Dünyada bir başka dine mensup insanlar böylesine bir muameleye tabi tutulsaydı neler olurdu, az-çok tahmin edebiliyorsunuz. Müslümanların maruz kaldıkları zulümlerin böylesine sessizce karşılanması, gerçekten içimizi acıtıyor.

‘Birlikten rahmet, ayrılıktan azap doğar’ mesajını anlamaya ve uygulamaya her zamankinden daha çok ihtiyacımızın bulunduğu günlerden geçiyoruz. İnşallah sizlerle birlikte çalışarak bu duyarsızlık hastalığını da yeneceğimize inanıyorum, hiç şüphem yok. Bunun için öncelikle aramızdaki mezhepçilik fitnesini ortadan kaldırmamız gerekiyor.

Kardeşlerim;

Bizim tek bir dinimiz var, o da İslam’dır. Gerisi teferruattır, gerisi bu büyük resmin ayrıntılarıdır. Aslında yaşadığımız krizler, İslam dünyasının yeni bir silkinişe, yeni bir uyanışa ihtiyacı olduğunu gösteriyor. Müslümanlar olarak İslam’ın sahih ilkelerinin ve uygulamalarının etrafında bütünleşerek kendimize yeni bir gelecek inşa etmeliyiz. Peygamberimizin vefatının ardından İslam dünyasında ortaya çıkan ve günümüze kadar gelen ihtilafları aşacak bu büyük birikimi en doğru şekilde değerlendirecek bir dirilişi hep birlikte başlatmalıyız.

Bunun yolu; itikadî sapmalara karşı çelik gibi sert, yorum farklılıklarına karşı ise olabildiğince hoşgörülü olmaktan geçiyor. Teröre bulaşan her örgütün aynı zamanda itikadi bir sapma içinde olduğu da bir gerçektir. Haksız yere, tekrar söylüyorum, bir insanı öldürmeyi tüm insanlığı öldürmek olarak kabul eden bir dinin mensupları katliam yapmaz, yapamaz. Başka kültürlerde ‘bir kişinin ölümünü trajedi, 1 milyon kişinin ölümünü istatistik’ olarak görenler olabilir, ama Müslüman için her bir masumun canı dünyaya bedeldir.

Müslüman toplumların kanaat önderlerinin, âlimlerinin, ariflerinin, yöneticilerinin, terörün kaynağı olan itikadi sapkınlığa karşı uyanık olması, harekete geçmesi gerekiyor. Bu çerçevede kesin bir tavır sergilemeyen, gayret göstermeyen herkes tarih önünde hesap vermekten, daha ötesi meşruiyetini sorgulanır hale getirmekten kurtulamayacaktır.

Öyleyse kardeşlerim, hazır mıyız? Bir olacağız, iri olacağız, diri olacağız, kardeş olacağız, hep birlikte ümmet olacağız. Unutmayın, gözler farklı olabilir, ama gözyaşlarımız aynıdır.

TÜRKEN Vakfımızın Değerli Başkanı,

Çok kıymetli Mütevelli Heyet üyeleri,

Değerli misafirler,

Çok değerli öğrenci kardeşlerim;

Sizleri en kalbi duygularla, hasretle, muhabbetle selamlıyorum. 1 yıllık aranın ardından TÜRKEN ailesiyle tekrar bir arada olmaktan duyduğum memnuniyeti özellikle ifade etmek istiyorum. Artık geleneksel hale gelen bu yemek vesilesiyle bizleri bir araya getiren, gönüllerimizi şu sofra etrafında buluşturan herkese teşekkür ediyorum. Ve bu sofrayı aynı zamanda bir muhabbet sofrası olarak da kabul ediyorum.

Vakıf geleneğimizin buradaki temsilcisi olarak gördüğüm TÜRKEN’in her geçen yıl güçlenmekte olduğunu, ülkemizle Amerika arasında sağlam bir köprüye dönüştüğünü görmenin bahtiyarlığı içindeyim. TÜRKEN Vakfının faaliyetlerini, bilhassa da gençlerin eğitimine, akademik ve ilmi tekamüllerine yönelik hizmetlerini takdirle izliyorum. Vakfın kendini sadece öğrenci yurtları ile sınırlandırmayarak dayanışma ve yardım etkinlikleriyle de hizmetlerini sürdürecek olması bizim için ayrı bir memnuniyet kaynağıdır. 2014 yılından bu yana geçen kısa sürede böylesi anlamlı hizmetlere imza atan vakfımızın tüm emektarlarını tebrik ediyorum.

Bugün aramızda Türk öğrencilerin yanı sıra diğer toplumlardan öğrenci kardeşlerimizin de bulunduğunu memnuniyetle görüyorum. Az önce ekranda da izlediğimiz gibi bu kardeşlerimizle burada hemhal olan ve adeta bir ümmet bilincinin tezahürü olarak meydana çıkan bu gençlik, inanıyorum ki biraz sonra da ifade edeceğim gibi gelecekte çok daha farklı yükleri yüklenmek suretiyle inşallah dünyada ses getirecektir.

Vakfın Amerika’da yaşayan diğer ülke öğrencilerine de dini, kültürel değerlerini kazanabilecekleri imkanları sunmaya başlaması, bu alanda Amerika Birleşik Devletleri’nde önemli bir eksikliğin giderilmesi bakımından faydalıdır.

Bu akşam davete icabet eden, teşrifleriyle bizleri onurlandıran tüm öğrenci kardeşlerime bir kez daha hoş geldiniz diyor, her birine en kalbi selamlarımı sunuyorum.

Adeta bir Birleşmiş Milletler Genel Kurulu salonunu andıran şu kardeşlik tablosunun herkese örnek olmasını temenni ediyorum. Şu salonda farklı ülkelerden gelen gençleri kökenine, meşrebine, teninin rengine veya siyasi görüşüne bakmadan biraraya getiren, aynı masa etrafında toplayan işte bu ruh, bizim en büyük güç kaynağımızdır.

Sevgili gençler;

Biz çıkarların, menfaatlerin, kirli hesapların biraraya getirdiği insanlar değiliz. Biz, muhabbetin, dayanışmanın, karşılıklı saygının buluşturduğu insanlarız. Biz birbirini Allah için seven, Peygamber Efendimizin tabiriyle bir duvarın tuğlaları gibi diğerine kenetlenmiş 1,7 milyarlık bir kardeşler topluluğunun temsilcileriyiz. Şahsen bu salonda tecessüm eden uhuvvet iklimini çok çok önemsiyor ve güçlenerek devam etmesini Allah’tan temenni ediyorum.

Bilhassa ayrımcılığın arttığı, kin ve nefret atmosferinin yaygınlaştığı zor bir dönemde sizlerin bu muhabbetinizle herkese örnek olduğunuza inanıyorum. Kişisel ve kurumsal networkünüzü genişleterek, yolunuzda ilerlemenizi temenni ediyorum. Burada edindiğiniz hasletler, burada kök salan dostluklar bir ömür boyu yolunuzu ve ufkunuzu aydınlatacaktır. Gurbette tesis edilen dostluklar, hasretle, çileyle ve zorluklarla yoğrularak tıpkı kor ateşle dövülen demir gibi çelikleşir.

Bugün aynı sıraları paylaştığınız, aynı kütüphanede ders çalıştığınız, beraber proje hazırlayıp ödev yaptığınız arkadaşlarınız yarın karşınıza belki de bir ülkenin yöneticisi, işadamı, akademisyen olarak çıkacaktır. Sizler ülkenizde yükselirken, kariyer basamaklarını tırmanırken, dostlarınız da dünyanın başka bölgelerinde aynı serencamı yaşayacaktır. Bunun için asla kendinizi, yaptıklarınızı ve dostluklarınızı küçümsemeyin. Burada edindiğiniz tecrübeleri asla hafife almayın.

TÜRKEN çatısı altında hayata geçirdiğiniz küçük projelerin sizleri geleceğe hazırlayan, yetiştiren, çok daha büyük çalışmalara öncülük eden kıymetli deneyimler olduğunu aklınızdan çıkarmayın. Unutmayın ki mermeri delen suyun şiddeti değil damlaların sürekliliğidir. Bizim inancımızda ibadetin bile az da olsa düzenli, sürekli olanı makbuldür. Burada yapılan çalışmalar kimi zaman meyvelerini 10 yıl sonra, kimi zaman 20 yıl sonra, belki 50 sene sonra verecektir. Ama bugün sizlerin yaşadığı zorlukları sizlerin çocukları, torunları inşallah yaşamayacaktır.

Sevgili gençler;

Ben 40 yıldır siyaset yapıyorum. İlk gençlik yıllarımdan beri hayatım mücadeleyle geçti. Bu süreçte şu gerçeğe defaatle şahit oldum: Eğitime, kaliteye ve insani ilişkilere yapılan yatırım, her zaman katlanarak geri döner. Okuyan, araştıran, kendi alanında en iyisi olmak için çaba gösteren biri eninde sonunda hedeflerine ulaşır ve bunun da bahtiyarlığını yaşar. Şunu unutmayın: Sabır, insanı maksadına en hızlı ulaştıran kılavuzdur. Onun için ‘men sabera zafera / sabreden kimse zafere ulaşır.’ Niyeti sağlam, istikameti muhkem olanın evvel Allah başaramayacağı hiçbir mücadele yoktur.

Peygamber Efendimizin bir hadisinde de müjdelediği üzere, özellikle sizin gibi ilim tahsili için yola çıkanların yardımcısı Cenabı Allah’tır. Başarının sırrı da yine Efendimizin, ‘iki günü birbirine eşit olan ziyandadır’ tavsiyesinde gizlidir. Ecdadımız meseleye bu şuurla yaklaştıkları dönemlerde devlet yönetiminden ticarete, diplomasiden eğitime kadar her alanda çığır açan çalışmalara imza atmıştır. Bu ilkeye sırtımızı döndüğümüzde ise, gerileme maalesef mukadder olmuştur.

Burada hepimize, özellikle de siz öğrencilerimize örnek olması için dünyaca meşhur bilim tarihçisi Profesör Doktor Fuat Sezgin Hocamızın bir anekdotunu aktarmak istiyorum. Fuat Hocamız ilmi çalışmaları yanında ülkemize kazandırdığı İslam, Bilim ve Teknoloji Tarihi Müzesiyle bizim için farklı bir konuma sahiptir. Bir gün Fuat Sezgin Üstadımızı hocası Profesör Doktor Hellmut Ritter yanına çağırır ve günde kaç saat çalıştığını sorar. Fuat Sezgin Hoca da büyük bir iftiharla, ‘efendim günde 13-14 saat çalışıyorum’ der. Bunun üzerine Profesör Ritter, ‘Bu tempoyla sen iyi bir bilim adamı olamazsın’ der. ‘Eğer gerçekten büyük bir bilim adamı olmak istiyorsan çalışma saatlerini artırmalısın’ der. Profesör Fuat Sezgin kendisi adeta 24 saat çalışır. Günler uzun olsaydı daha çok çalışacaktı. ‘Ben ondan sonra çalışmamı 17 saate çıkardım. Bu, 70 yaşıma girinceye kadar devam etti. 70 yaşından sonra çalışmamı bir-iki saat azalttım, şimdi aşağı yukarı 13-14 saat çalışmaya gayret ediyorum’ diye anlatıyor.

Ben sizlerin de meseleye bu şekilde yaklaştığınıza, sabırla, azimle, kararlılıkla çalışmalarınızı devam ettireceğinize inanıyorum.

Değerli arkadaşlar;

Ülke olarak biz yaklaşık 2 asırdır yurt dışına öğrenci gönderiyoruz. Osmanlı’nın son döneminde devletin zayıflamasının önüne geçmek için dönemin idarecileri tarafından Batıya talebe göndermek, bir çözüm yolu olarak görülmüştür. Bunda amaç Batının ilmini ve fennini almak, yetişmiş insan kaynağı ile Devlet-i Aliyyeyi çöküşten kurtarmaktır. Niyet son derece samimidir. Ancak hedeflenen sonuca bir türlü ulaşılmamıştır. İlmini ve fennini tahsil için Batıya gönderilenler çoğu zaman Batının sadece kültürünü alarak, benliklerini de kaybederek ülkelerine geri dönmüşlerdir.

Kendilerinden ülkeleri için kurtuluş reçetesi hazırlaması beklenenler, maalesef Batının gönüllü ajanları, adanmış havarileri haline gelmiştir. Kendi milletine tepeden bakan, kendi değerlerinden tiksinen bu sözde aydınların bize verdikleri zararı emin olun düşman dahi vermemiştir. Çünkü bunlar ülkesinin menfaatleri için çalışmak yerine, yabancı şirketlerin, devletlerin, kurum ve kuruluşların çıkarlarına hizmet etmişlerdir. Geçmişte Türkiye’nin sanayi hamlelerini daha emekleme aşamasındayken sabote edenlerin bunlar olduğunu görüyoruz. Bu kesimlerin ülkemizin her açıdan dışa bağımlı olması için özel çaba harcadıklarına da şahit oluyoruz. Bunların ihanet edemeyecekleri hiçbir değer, hiçbir ilke yoktur. Ne yazık ki dün olduğu gibi bugün de benzer kesimlere medeniyet coğrafyamızda çokça rastlıyoruz.

15 Temmuz gecesi darbe teşebbüsünün faili olan Fethullahçı terör örgütü işte böyle bir güruhtur. Beynini Pensilvanya’da yaşayan bir şarlatana ipotek etmiş bu mankurtların neler yapabileceklerini hep beraber gördük yaşadık. Bunların içinde proflar da var, bunların içinde mültimilyarder zenginler de var, ama bunların hiçbiri kar etmiyor. Satmaksa, iradeyi ve aklı kiraya vermekse, ha verdiğin andan itibaren işte tablo bu olacaktır. Ruhunu 1 dolara satışa çıkaran bu insan müsveddeleri 15 Temmuz gecesi bize tarihimizin en büyük ihanetini yaşattı. Devletin namuslarına emanet ettiği silahları, kendi milletine çevirmekten ve gerektiğinde kullanmaktan çekinmediler. İşte bütün video çekimleriyle neler yaptıklarını hep izledik, takip ettik, ediyoruz.

Bu hainlerin elebaşlarına baktığınızda, birçoğunun iyi eğitim aldığını, iyi okullarda okuduğunu, ülkemizin en kritik kurumlarında görev yaptıklarını görüyorsunuz. Eğitim belki cehaleti alıyor, ama hainlik, karaktersizlik, soysuzluk baki kalıyor. Vatanına, milletine, kendi bağrından çıktığı topluma aidiyetini kaybedenin varacağı tek yer; unutmayın, ihanet çukurudur. Hiçbir medeni devlet, darbe teşebbüsü gibi demokrasiye ve milli iradeye yapılan bir saldırıyı cezasız bırakmaz. 15 Temmuz gecesi işlenen bu suçun hesabını da bizler hukuk içinde soruyoruz, soracağız. Bundan geri adım atmak yok.

Birileri zaman zaman bize akıl vermeye çalışıyor, bunlar bu akıllarını kendilerine saklasınlar. Biz, milletimizin huzuruna kastedenlere bu işin hesabını sormaya devam edeceğiz. Yaşanan ihanetin milletimizin yüreğinde açtığı derin yaraya rağmen infiale kapılmadan, intikam hissi gütmeden adaletin tecellisi için sabırla çalışıyoruz. Parlamentomuzu bombalayan, Cumhurbaşkanlığı Külliyesi’ni bombalayan, Emniyet Teşkilatımızın en önemli Harekât Merkezini bombalayan ve buralarda onlarca-yüzlerce vatan evladının şehit olmasına zemin hazırlayanları kusura bakmasınlar bizler affedemeyiz. Allah’ın affetmediğini kul olarak bizim affetme yetkimiz yoktur.

Sevgili gençler;

Şunu bu vesileyle bir kez daha açık ve net ifade etmek istiyorum: Bu ihanet hiç kimsenin yanına kar kalmayacaktır. Türk adaletinden firar ettiklerini düşünen korkaklar bir gün mutlaka döktükleri kanın hesabını vereceklerdir. Yıllarca dünyanın her köşesinde ‘hizmet, himmet, diyalog’ diyerek örgütlenen bu ihanet şebekesinin foyası ortaya çıkmıştır. Birçok ülke kimi açıktan ve doğrudan, kimi de örtülü olarak FETÖ konusunda gerekli tedbirleri almaktadır.

Elbette dost bildiğimiz kimi ülkelerin sırf Türkiye’ye zarar vermek için örgütü kullanmaya devam ettiğini biz gayet iyi biliyoruz. Nerede, kim, neler yapıyor, bunları gayet iyi biliyoruz. Ama öyle durum var ki sabretmek bizim için bir mecburiyet oldu. Bugün kısa vadeli çıkarları için örgüte kol-kanat gerenlerin, yarın bu ihtiyaç ortadan kalktığında neler yapacağını hep birlikte göreceğiz. Çünkü herkes bilir ki akrebin karakteri sokmak, hainin karakteri de ihanet etmektir. FETÖ’cüler kimin eteğine yapışırsa yapışsınlar, dünyanın neresine kaçarsa kaçsınlar, kullanılma sürelerinin ne zaman dolacağının endişesiyle daima korku içinde zelil bir şekilde yaşayacaklardır.

Değerli kardeşlerim;

Bu süreçte sizlere de çok önemli görevler düşüyor. Atalarımız, ‘doğru yerinden kalkana kadar yalan dünyayı dolaşır’ derler. Bugün birileri şahsıma, AK Parti’ye ve ülkemize düşmanlıkları hasebiyle FETÖ’nün yalanlarının yayılmasına destek veriyor. Örgüt kara propaganda faaliyetlerine hem Amerika’da, hem de dünyanın farklı coğrafyalarında tüm hızıyla devam ediyor. Yalanın panzehri elbette hakikattir. Hakikat güneşinin ışıklarına direnebilecek hiçbir karanlık yoktur. Bu anlayışla çalışmalarımızı yürütmemiz gerekiyor.

Sizlerden bir taraftan derslerinize, eğitiminize eğilirken, diğer taraftan da ümmetin ve insanlığın geleceği için tehdit oluşturan bu ve bu tür yapılara karşı mücadele etmenizi özellikle rica ediyorum. FETÖ’nün DEAŞ’tan veya PKK’dan bir farkının olmadığını herkesin görmesi, anlaması gerekiyor. FETÖ, milletimize çektirdiği acılar yanında Amerika’da birçok sahtekârlığa ve usulsüzlüğe de imza atıyor.

İşte ‘charter scholl’ları üzerinden yapılan vurgunun, buz dağının sadece görünen yüzü olduğunu hepimiz çok iyi biliyoruz. Sadece bunu Amerikalı dostlarımız hala anlamadılar veya anlamak istemiyorlar. Bu okullarda yapılan hırsızlıkların da yavaş yavaş ifşa olmaya, basında ve kamuoyunda tartışılmaya başlandığını görüyoruz. Amerikalı dostlarımızın çok uzak olmayan bir gelecekte bu örgütü gerçek yüzüyle göreceklerine inanıyorum. Allah’ın yardımı, milletimizin desteği, sizlerin ve bizlerin ortak çabasıyla bu tehdidin de üstesinden hep birlikte inşallah geleceğiz.

Ben bu düşünceyle sözlerime son verirken, öğretim hayatınızda ve vakıf çalışmalarınızda sizlere Rabbimden muvaffakiyetler diliyorum. Yaptığınız çalışmalarda desteğimizin her zaman sizlerle olduğunu bilmenizi istiyorum. Vakfımızın bugünlere gelmesinde emeği geçenleri tekrar tekrar tebrik ediyor, özellikle şu anda inşası başlayacak olan hizmet binasının, yurt binasının, orada kalacak lisans-lisansüstü ve doktora öğrencileri dahil olmak üzere onlar için adeta eğitim-öğretimde bir hareket merkezi olmasını temenni ediyorum. Bir diğer taraftan Türkevi’nin de yakınında böyle bir eserin yapılması inanıyorum ki buradaki kaynaşma, dayanışma için çok çok farklı etkinliklere de vesile olacaktır.

Hepinize en kalbi selam ve muhabbetlerimi sunuyorum. Kalın sağlıcakla.

Sayın Meclis Başkanı, 
Türkiye Cumhuriyeti’nin ve dost ülkelerin değerli ombudsmanları,
Hanımefendiler, beyefendiler; 
Sizleri en kalbi duygularımla, muhabbetle, hürmetle selamlıyorum. Doğu ve Batı ombudsmanlarını biraraya getiren İstanbul Uluslararası Ombudsmanlık Konferansının başarılarla dolu olmasını temenni ediyorum.

Kuruluşu tamamlanarak sekretaryasını ülkemizin üstleneceği İslam İşbirliği Teşkilatı Üye Devletleri Ombudsmanlar Birliğinin de hayırlı olmasını temenni ediyorum. 2014 yılında Pakistan’daki toplantıda alınan kararın bugün müşahhas bir neticeye bağlanacak olması önemli bir gelişmedir. İslam Zirvesi Dönem Başkanlığını yürüttüğümüz bir yılda bu gelişmenin yaşanmış olmasından ayrıca memnuniyet duyuyorum.

Aynı şekilde bu konferans vesilesiyle yapılacak olan Akdeniz Ombudsmanlar Birliği Yönetim Kurulu Toplantısının da başarılı geçmesini diliyorum. Türkiye Kamu Denetçiliği Kurumuna, çok değerli Kamu Başdenetçimize ve çalışma arkadaşlarına bu önemli toplantıların icrasına verdikleri katkılar için ayrıca teşekkür ediyorum. Toplantımıza katılan tüm değerli dostlarımıza ülkemize ve İstanbul’a hoş geldiniz diyorum.

İstanbul’un güzelliklerini gezip görmenizi sizlere şairin şu ifadesiyle tavsiye etmek istiyorum:

“Bu Şehr-i İstanbul ki bî misl ü behâdır

Bir sengine yekpare Acem mülkü fedadır

Bir gevher-i yekpare iki bahr arasında

Hurşîd-i cihan-tâb ile tartılsa sezadır.”

İki gün boyunca burada ortaya konacak görüşlerin, düşüncelerin, tekliflerin, tecrübe paylaşımlarının geleceğimiz için hayırlı olmasını diliyorum.

Değerli dostlar;

Ülkemizde günümüzde ombudsmanlık veya kamu denetçiliği olarak ifade edilen anlayışın bizim tarihimizde çeşitli uygulamaları, az önce de ifade edildi, gerek Meclis Başkanımız, gerekse Kamu Denetçiliği Başkanımız örnekler verdiler, zaten mevcuttur. Türk devlet geleneğinde ‘Divan-ı Mezalim’ gibi, ‘Dar-ül Adl’… gibi bu amaca yönelik kurumlar olduğunu biliyoruz. Osmanlı’da Divanı Hümayun, Kazaskerlik, Şeyhülislamlık, Kadılık gibi makamların en önemli görevi, halkın şikayetlerini dinleyerek kıza zamanda çözüme kavuşturmaktı.

Şimdiki gibi böyle 5 sene, 10 sene bekleterek değil. Ülkenin yöneticilerinin de özellikle Cuma namazlarının ardından bizzat vatandaşların dertlerini dinleme adetleri vardır. Bizim tarihteki devletlerimizin güçlü, başarılı ve uzun soluklu olmasının sebeplerinden biri de geniş bir coğrafyada halkın sesine kulak verebilmelerini sağlayacak mekanizmalar kurmalarıdır, kurabilmeleridir.

Dolayısıyla bu uygulama bize yabancı değildir, bizim yabancımız da değildir. Ülkemizde geçmiş dönemlerde sürekli konuşulmasına ve tartışılmasına rağmen kuruluşu mümkün olmayan Kamu Denetçiliği Kurumuyla ilgili ilk adımı Başbakanlığım dönemimde 2006 yılında attık. O dönemde Anayasa Mahkemesinin ilgili düzenlemeyi iptali sebebiyle bu girişimimiz sonuçsuz kalmıştı. 2010 anayasa değişikliğinin ardından 2012 yılında Kamu Denetçiliği Kurumunu işin ruhuna uygun şekilde Türkiye Büyük Millet Meclisimize bağlı olarak kurduk.

Kamu Denetçiliği Kurumumuza fiilen faaliyete geçtiği 2013 yılından bugüne kadar 36 binin üzerinde başvuru yapılmıştır. Kurumunun kamuoyundaki bilinirlik düzeyi yükseldikçe başvuru sayısı da artmaktadır, artacaktır. Bu yıl 15 Eylül tarihine kadar kuruma yapılan 11 bin 348 başvurunun 1286’sının uzlaştırma yoluyla, yani dostane çözüm kararıyla neticelendirilmiş olmasını da doğrusu önemli görüyorum.

Kurumun tavsiye kararlarına idarenin uyma oranının yüzde 50’ye çıkmış olması da memnuniyet vericidir. Hedefimiz hem dostane çözüm yolunun, -bunlar ilkler tabi, bu bakımdan önem arz ediyor- hem de idarenin kararlara uyma oranının mümkün olan en üst seviyeye çıkmasıdır. Halen Cumhurbaşkanlığı, Türkiye Büyük Millet Meclisi, Başbakanlık gibi kurumlarda yoğunlaşan hak arama başvurularının zamanla tamamen Kamu Denetçiliği Kurumuna yöneleceğini ümit ediyorum.

İdareyle halk arasındaki hak arama yolları ne kadar etkin ve güvenilir olursa, bizim ‘insanı yaşat ki devlet yaşasın’ anlayışımız da o derece vücut bulur. Bizim inancımızda hatasız, eksiksiz, mükemmel olan sadece Allah’tır, onun dışında kurumların da, insanların da hataları, eksikleri, yanlışları olabilir. Önemli olan, bu tür sorunların çözüm yollarının açık olmasıdır.

Milletin devletine sahip çıkması, ancak devletiyle kendisi arasında kurduğu o güçlü bağlarla mümkün olabilir. Kamu Denetçiliği Kurumumuz işte bu bağları güçlendirecek en önemli araçlardan biridir. Kuruluşundan bugüne her aşamasında emeğimiz bulunan Kamu Denetçiliği Kurumumuzun çalışmalarını budan sonra da desteklemeyi sürdüreceğiz.

Değerli dostlar;

Kamu Denetçiliği Kurumumuzu, Türkiye’nin son 15 yılında gerçekleştirdiği tarihi reformların demokrasiyi güçlendirme, hak ve özgürlükleri genişletme çabalarının sembolü olarak görüyorum. Geçmişte devletin halkın inancına, meşrebine, kökenine, kılığına-kıyafetine, konuşmasına karıştığı, tek tip insan üretmeye kalktığı dönemlerin acılarını ziyadesiyle yaşamış bir milletiz.

Hatırlamak ve konuşmak dahi istemediğimiz o sıkıntılı günleri milletimizin desteğiyle gerçekleştirdiğimiz büyük dönüşüm sayesinde hamdolsun geride bıraktık, artık önümüze bakıyoruz. Türkiye’nin Avrupa Birliği üyeliği sürecinde samimiyetle ve süratle hayata geçirdiği düzenlemeler, belki bizi tam üye yapmaya yetmedi, ama demokratik standartlarımızı bir hayli yükseltti. Bunun için Avrupa Birliği ikircikli bir tutum içine girdiğinde biz çıktık, ‘Kopenhag Kriterlerinin adını gerekirse Ankara kriterleri yapar, yine de yolumuza devam ederiz’ dedik.

Açık ve net söylüyorum, şu anda gidiş oraya ha, onu söyleyeyim. Bunlar hala bize böyle oyalama oyalama yaptıkları sürece artık vakit yaklaşıyor, başka çare yok. İşte bakın Almanya seçimleri bir derstir, çünkü artık insanlar her şeyi çok açık, net görüyor. Biz birçok şeyleri söyledik, fakat ters yüz ettiler, şimdi de gerçek ortaya çıktı. Bizim demokrasiyle, halklarla, haklarla, özgürlüklerle ilgili standartlar konusunda hiçbir sıkıntımız yok, hiçbir ülkenin halkıyla, halklarıyla bizim sorunumuz olamaz, bizim sorunumuz olsa olsa oralardaki yönetimlerledir, oralardaki yönetimlerin idare tarzıyladır.

Çünkü eğer bize karşı yapılan bir şey varsa susacağız diye bir durum yok, gereken neyse bunun cevabını vermek zorundayız. Avrupa Birliği veya bir başka kurum talep etmese dahi, biz bu reformları kendimiz için, milletimiz için hayata geçirmekte kararlıydık, nitekim öyle de yaptık. Yani biz bu reformları birileri istedi, birleri sipariş etti diye yapmadık, milletimiz buna layık olduğu için biz bu reformları yaptık.

Değerli dostlar;
Bizim itirazımız neye biliyor musunuz? Maç oynanırken kuralların değiştirilmiş olmasınadır. Penaltının kuralı belli, ha maç oynanıyor, penaltının kuralları değişiyor; ya hu böyle şey olur mu? İşte bunlar bunu yaptılar bize. Avrupa Birliği’nin kurulları belli, fasılların sayısı 15 ve liderler zirvelere katılıyor, müzakereciyiz, biz de katılıyoruz. Fakat isim vermeyeceğim şimdi, iki ülkede liderler değişiyor ve diyorlar ki, bir defa liderler zirvesini kaldıralım. Ee?.. Fasılları da 35’e çıkartalım. Şimdi buna itirazınız olmayacak da neye olacak? İki; aç-kapa yapılıyor, yani fasıllar hem açılıyor, hem kapanıyordu. Tuttular, ‘yok olmaz’ dediler. Ne olacak? ‘Sadece fasıl açılır, ama kapanmaz. Ve bir de liderler zirvesi bundan sonra yapılmaz.’ Şimdi bunlara itirazınız olmayacak mı? Yaptığımız bu ve yapmaya da devam ediyoruz, edeceğiz.

Diğer aday ülkeler söz konusu olduğunda gündeme dahi getirilmeyen kuralların, konu Türkiye olduğunda adeta icat edilmesini kabul etmedik, etmeyeceğiz. Türkiye, Avrupa Birliği tam üyeliği takvimini harfiyen işletmiştir, fasıllar konusunda, mevzuat uyumu konusunda hiçbir eksiğimiz, hiçbir sıkıntımız yoktur. Sadece Avrupa Birliği’nin kendi yükümlülüklerini yerine getirmemesi sorunuyla karşı karşıyayız.

Avrupa Birliği fasılları kapatmayarak serbest dolaşım hakkımızı adeta gasp ederek, mültecilerle ilgili yükümlülüklerini yerine getirmeyerek ve daha birçok sözünü çiğneyerek güvenilirliğini yerle bir etmiştir. Üye ülkelerin haklarını ve çıkarlarını koruma üzerine bina edilen bir birliğin böyle bir güvensizlik ikliminde varlığını daha ne kadar sürdürebileceğini bilmiyoruz. İşte İngiltere Brexit; yaptı oylamayı, ayrıldı. Bunun daha gerisi gelecek.

Ama şunu herkes bilsin ki; Avrupa Birliği ile Türkiye arasındaki artık bir tiyatro oyununa dönen bu mücadelede, havlu atan taraf biz olmayacağız. Bu konuda karar vermesi ve bunu tüm dünyaya ilan etmesi gereken taraf Avrupa Birliği’dir. Versinler kararlarını, onlar kararı versin biz kararı rahat veririz merak etmesinler, biz bu kararı duyana kadar sabırla bekleyeceğiz.

Değerli dostlar, bölgemizde ve dünyanın çeşitli yerlerinde yaşanan insani krizler, bizi kendimizle birlikte tüm insanlığa karşı olan sorumluluklarla yüz yüze getiriyor. Özellikle Batılı ülkeler kendi vatandaşlarının güvenliği ve refahı konusunda gösterdikleri hassasiyeti maalesef dünyanın geri kalanı için ortaya koymaktan çok uzaktır. Halbuki küreselleşmeden, dünyanın bir köy haline dönüşmesinden söz ettiğimiz bir dönemde yaşıyoruz. Sınırlarımız dışında yaşanan hadiselerin öyle veya böyle, bir gün mutlaka gelip bizim kapımıza dayanacağını pek çok örnekte gördük, yaşadık.

Yani şu anda dünyada mazlum, mağdur insanlara yapılan yardım konusunda birinci sırada Amerika var, ikinci sırada biz, üçüncü sırada İngiltere, fakat milli gelire oranla baktığımız zaman birinci sırada Türkiye’dir. Ve şu anda terörle, uyuşturucuyla, bütün bunların tacirlerine yönelik, ekonomik vurgunculardan kuralsız dövüşen tüm kişi ve kurumlara kadar insanlığın huzuruna kasteden tehditlere karşı birlikte mücadele etmemiz gerekirken, bizi yalnız bırakan, bırakma gayretinde olan bir dünya var.

Değerli dostlar;

Eğer siz imkanları sadece kendinize ayırır, külfetleri tümüyle başkalarına yüklerseniz bu sürdürülebilir bir düzen olmaktan çıkar. Dünyanın şu andaki düzeni sürdürülebilir değildir. İşte bunları Birleşmiş Milletler Genel Kurulunda da ifade ettim, ediyorum, etmeye de devam edeceğim. Bir anlamda küresel ombudsman diyebileceğimiz Birleşmiş Milletler ve benzeri uluslararası kurumlar maalesef mazlumların haklarını koruma konusunda sınıfta kalmış durumdadır.

Neyse söyledik, Rohingya Müslümanlarıyla ilgili talebimiz kabul edildi ve onunla ilgili bir oturumu Birleşmiş Milletler’de gerçekleştirdik. Fakat önemli olan ne biliyor musunuz? O oturuma 1 tane Cumhurbaşkanı geldi, İran. Başbakan olarak 2 başbakan geldi Pakistan ve Bangladeş, bir de Endonezya’nın Başkan Yardımcısı geldi, diğerleri dışişleri bakanları seviyesindeydi. Yahu şu Arakan’a Allah aşkına böyle mi sahip çıkılır? Onbinlerce insan ölüyor, 600 bin insan topraklarından sefil bir şekilde Bangladeş’e yaslanıyor, o derelerden, ırmaklardan geçerken –televizyon ekranlarında izliyoruz- kimsenin sesi çıkmıyor. Sadece ‘Myanmar’a kınama yaptık’, söylenen bu. ‘Kınamamızı yaptık, en şiddetli şekilde yaptık.’ Peki, başka ne yaptık, yaptırım yok mu? Bu yaptırımları ortaya çok farklı bir şekilde koymak lazım ki ona göre onlar da kendilerine bir çekidüzen versinler.

Burada çok açıkça bir soykırım var. Açık söylüyorum, rahatsız olabilirler; dünyaya ‘İslami terör’ diye konuşanlar, ‘Hıristiyani terör’ diyorlar mı, ‘Yahudi terörü’ diyorlar mı, ‘Budist terörü’ diyorlar mı? Demiyorlar. Budistleri hep böyle iyi niyet elçisi gibi gösterirler. Yok, işte görüyoruz, bakın şu anda tamamen Myanmar’da bir Budist terörü var. Şu anda Erdoğan’a yüklenecekler, varsın yüklensinler. Öyle yogayla mogayla bilmem neyle falan bu işi geçiştiremezsiniz, ortada bir vaka var. Ortada bir vaka var, bunu tüm insanlığın bilmesi lazım.

Eğer biz bildiğimizi bilmeyenlere anlatmazsak, dünyada daha çok on binler-yüz binler gider, biz buna fırsat veremeyiz. İşte eşimi gönderdim, Dışişleri Bakanımı gönderdim, evladımı gönderdim, Aile Sosyal Politikalar Bakanımı gönderdim ve şu anda yardımlarımızı devam ettiriyoruz ve ettirmeye devam edeceğiz. Şimdi de inşallah Başbakanımız ve Başbakan Yardımcımız, bunun yanında Çevre Şehircilik Bakanımız, şöyle birlikte bir ekip gidecekler, orada nerelerde biz nasıl kamplar kurarız bunun incelemesini yapacaklar.

Birleşmiş Milletler’in insani yardımlardaki bürokratik mekanizmalarının yavaşlığı ve mali yükü, sistemin mağdurlara yardımdan ziyade bu kurumların işleyişi için kurulduğu intibaını veriyor. Aynı şekilde Birleşmiş Milletler’in operasyonel gücünü oluşturan Güvenlik Konseyi’nde tüm iplerin 5 ülkenin ellerine teslim edilmiş olması sistemi adeta kilitliyor. Bugün insanların gerçekten yardıma muhtaç olduğu kriz bölgelerinin hemen hiçbirinde Birleşmiş Milletler’in varlığını açık, net göremiyoruz.

Yapılması gereken operasyonlar bu 5 ülkeden birinin çıkarına dokunduğu için sürekli erteleniyor. Bu durumdan cesaret alan zalim yönetimler, mazlumlar üzerindeki baskılarını artırıyor, can acıtıcı uygulamalarını yaygınlaştırıyor. Suriye’de son 7 yılda 1 milyonu aşkın insan hayatını kaybettiği, ülke çeşitli devletlerin ve terör örgütlerinin güç savaşlarının arenasına döndüğü halde Birleşmiş Milletler kılını kıpırdatmadı ve kıpırdatmıyor. Suriye’de Birleşmiş Milletler’i gördünüz mü, sesini duydunuz mu? Yok. İçindeyiz, yaşıyoruz.

Savaştan ve baskılardan kaçan Suriyelilerin 3 milyondan fazlası ülkemizde olmak üzere 5 milyonu başka ülkelere sığınmış durumda. Birleşmiş Milletler’in bu sığınmacıların hayatlarını kolaylaştırmak için de ciddi bir yardım yaptığı söylenemez. Örneğin, ülkemizdeki sığınmacılar için Birleşmiş Milletler Mülteciler Komiserliğinden gelen ne biliyor musunuz? 520 milyon dolar. Peki, bizim harcadığımız ne? 30 milyar dolar. Avrupa Birliği de doğru konuşmuyor; söz verdiler, ‘2016’nın 1 Temmuz’una kadar 3 milyar avro göndereceğiz’ dediler. ‘Yılsonuna kadar bir 3 milyar avro daha vereceğiz’ dediler. Ve Avrupa Birliğinden gelen ne biliyor musunuz? O da, 820 milyon avro.

Arakan Müslümanlarının yaşadığı trajedi ve insani dram konusunda da aynı şeyleri görüyoruz. Şu anda dünya oraya hala maalesef çok çok yabancı. Daha Arakan’daki saldırılarda ve kaçış yollarında hayatlarını kaybeden insanların sayısını bile tam olarak öğrenebilmiş değiliz. Türkiye’nin zorlamasıyla yapılan uluslararası girişimlere katılımlardaki gönülsüzlükten ayrıca büyük üzüntü duyuyoruz. Dünya bu kadar zulmü kaldıramaz. Mazlumun ahı öyle bir şeydir ki yerde kalmaz, arşı titretir.

Bunun için biz her fırsatta insanlığın ortak sorunlarına çareler bulması gereken uluslararası kurumların adalet ve hakkaniyet temelinde yeniden yapılandırılması gerektiğini söyledik, söylüyoruz, bu talebimizin sonuna kadar da takipçisi olacağız. Siz ombudsmanlardan, uluslararası yardım ve müdahale kuruluşlarının yeniden yapılandırılması çağrımıza destek beklediğimi özellikle vurgulamak istiyorum.

Gelin, dünyayı herkes için daha iyi bir yer, daha yaşanılabilir bir yerküre haline getirelim. İdare ile vatandaşlar arasındaki ilişkiler konusundaki yaptığımız arabuluculuğu küresel sistemle tüm insanlığı da kapsayacak şekilde genişletelim. Ve ‘dünya 5’ten büyüktür’ diyelim, bunu yapalım. ‘Birleşmiş Milletler Güvenlik Konseyi’ndeki 5 daimi üyenin dudakları arasına dünyadaki 196 ülkenin kaderi terk edilemez’ diyelim, bunu yapalım. ‘Onlar ne derse o, olamaz’ diyelim.

Bütün ülkeler dönerli bir sistemle burada daimi üye olarak yerini alsın, daimi üye-geçici üye olmasın, hepsi daimi üye olsun. Ama 20 tane daimi üye ve bunların 2 yılda bir 10 tanesi değişsin ve bu değişimle birlikte dünyada Birleşmiş Milletler Güvenlik Konseyinde yer almayan ülke kalmasın. Bu benim basit bir teklifimdir, bunu Birleşmiş Milletler Genel Kurulundaki konuşmamda da işledim. Geçen yıl da, bu yıl da işlemeye devam edeceğim, söyleyeceğim. Artık dünya İkinci Dünya Savaşının şartlarını yaşamıyor, onlar geride kaldı. Artık şimdi yeni bir dünyayı, yeni bir yerküreyi kurmak zorundayız. Aksi takdirde çökecek sistemin altında hep birlikte kalacağımızı unutmayalım.

Değerli arkadaşlar;

Bölgemizdeki krizler ve çatışmalar, Kuzey Irak ve Suriye’de atılmakta olan yeni adımlarla daha da içinden çıkılmaz bir hale geliyor. Kuzey Irak’taki bölgesel yönetimin referandum kararı ülkenin içinden geçtiği durum göz önüne alındığında buram buram fırsatçılık kokan bir girişimciliktir. Irak’ın hem toplum olarak, hem de ülke olarak birliğe, beraberliğe, bütünleşmeye her zamankinden daha çok ihtiyacı bulunduğu bir dönemde, ayrılık yönünde adımlar atılması asla kabul edilemez.

Bizim herkes gibi Kuzey Irak’taki Kürt kardeşlerimizin de haklarına, hukuklarına, güvenliklerine, müreffeh bir hayat taleplerine sonuna kadar saygımız vardır. Nitekim bu yöndeki çabalarında daima Kuzey Irak Yönetiminin yanında olduk. En sıkıntılı zamanlarında, kimse onların yanında olmadığı dönemde kendilerine gerekli hizmeti, gerekli desteği vererek onları ayakta tuttuk. Ancak bizim aynı zamanda Irak’ta Arap kardeşlerimiz de var, Türkmen kardeşlerimiz var, Ezidiler, Keldaniler, Süryaniler, onlar da var, onların da haklarına bizim saygımız var. Kuzey Irak, tüm bu halkların ortak hayat alanıdır. Sadece bir şahsın veya aşiretinin hayat alanı değildir, bunun böyle bilinmesi lazım.

Bu bölgeyi sadece tek bir grubun kontrolü altına almaya çalışması, orada uzun yıllar sürecek yeni çatışmaların, yeni acıların, yeni zulümlerin, yeni katliamların habercisi olmaktan öte bir anlam taşımayacaktır. Kontrolleri altına aldıkları gücü ve imkanları diğer gruplarla paylaşma konusunda hiç de iyi bir imtihan vermeyen mevcut yönetime olan güvensizlik, sözde bağımsızlık ilanı sonrası çok daha artacaktır. Kimse bizden sınırlarımızın hemen yanı başında, 350 kilometre, yeni bir kriz ve çatışma alanı oluşmasına göz yummamızı bekleyemez, bu konudaki tavrımız açıktır. Buna rağmen yapılan ve Irak’taki cari hukuka da uygun olmayan referandumu, sonucuna bakmaksızın yok hükmünde kabul ediyoruz, gayrimeşrudur diyoruz.

Başından beri bir şey söyledik, Irak’ın toprak bütünlüğü ve toplumsal birliği doğrultusunda çalışmayı sürdüreceğiz. Ve dün akşam İran Cumhurbaşkanıyla görüşmem oldu, uzunca görüştük. 1 gün önce gönderdiği heyetle uzunca görüşmeler yaptık. Ve bu uzunca görüşmeler neticesinde açık ve net söylüyorum; bugün referandum yapıyorlar. Bir defa Irak’ın federal yapısı bunların yapmış olduğu referandumu kabul etmiyor. Anayasa Mahkemesi gerekli kararını zaten verdi, boşu boşuna, yani ‘makaram sarı bağlar, kız oynar gelin ağlar’; yaptığı iş bu.

Şu anda bir şeyin bilinmesini özellikle istiyorum; siyasi olarak, ekonomik olarak, ticari olarak, güvenlik noktasında bütün adımları atıyoruz, atacağız. Silopi’de boşuna şu anda Silahlı Kuvvetler orada gerekli adımları atmadı. Taviz yok. Şu anda İran aynı durumda. Aynı zamanda Hava Kuvvetlerimiz şu anda aynı durumda. Ve sınırdan şu anda sadece Irak tarafına geçişe müsaade var. Bu hafta içerisinde diğer tedbirleri de hemen açıklayacağız ve o adımlar da atılacak. Ve artık giriş-çıkış bunlar da kapatılacak. Farklı tedbirlerimiz var, ayrı, onları da ayrıca devreye sokacağız. Ve bütün bunlarla birlikte bundan sonra Kuzey Irak Yerel Yönetimi bakalım petrolünü hangi kanallarla nereye akıtacak veya nereye satacak? Vana bizde, vanayı kapattığımız anda o iş de bitti.

Değerli kardeşlerim;

Devlet yöneten bütün bunları A’dan Z’ye düşünmek durumunda. Şimdi hep söyledik ya, bizler duygusal kararlar almadık, 10 düşündük 1 adım attık ve bunları da uluslararası diplomasiyi işleterek yaptık. Bakın İsrail’den başka şu anda Kuzey Irak Yerel Yönetimi’nin aldığı kararı destekleyen bir başka ülke yok, sadece İsrail. Amerika’da Jewish Committee ile bir toplantım oldu, onlara da söyledim. Dedim ki; Sayın Netanyahu’ya söyleyin, Türkiye ile ilişkilerimiz iyi olmuyor filan diyor. Ya nasıl olsun? Şu anda Kuzey Irak Yerel Yönetimini ondan başka tanıyan yok. Biz ise şu anda Kuzey Irak Yerel Yönetimiyle çok farklı bir konumdayız, Netanyahu ise farklı bir noktada. Bir ülke, sadece kendisi. Söyleyin, bundan vazgeçsin. Oraya da söyledik gereğini.

Biz adımlarımızı kararlı bir şekilde atmaya devam edeceğiz. Ve Kuzey Irak Yerel Yönetiminin bir defa bu adımdan geri adım atması şart, olmazsa olmaz. Federal Devlet zaten kesinlikle kabul etmiyor, Meclis aynı şekilde kabul etmiyor.

Tabii aynı şekilde Suriye’de de bir veya birden fazla terör devleti kurulmasına izin vermeyeceğiz. Öyle Kuzey Suriye de PYD-YPG oralarda devlet kuracaklarmış, bunların hepsi onlar için kuru bir rüya, başka bir şey olamaz.

Başkaları için sadece stratejik birer hamleden ibaret olan bu gelişmelerin bizim için, devletimizin ve milletimizin beka meselesi olduğunu buradan bir kez daha ifade ediyorum. 911 kilometre bizim Suriye sınırımız var. Biz burada böyle bir yapılanmaya asla müsaade etmeyiz. Dedim ya, bir gece ansızın gelebiliriz, geliriz. Bunu Fırat Kalkanı Harekatı’nda yaptık. Şimdi burada da bu tür gelişmelere müsaade etmemiz mümkün değil. Siyasetin ve diplomasinin üzerinde bir öneme sahip olan Irak ve Suriye konusunda ülkemiz için tehdit oluşturan konularda gerektiğinde kullanmaktan çekinmeyeceğimiz tüm opsiyonlar, seçenekler önümüzdedir, masa üstündedir.

Suriye’de Cerablus, Rai, Dabık, El-Bab, buraya kadar uzanan o 2 bin kilometrekarelik alanı nasıl DEAŞ’tan temizlediysek, şimdi aynı amaçla yeni bir adım daha atıyoruz, gerektiğinde Irak’ta da bu tür adımları atmaktan geri durmayacağız. Bölgemiz huzura, barışa, istikrara ve refaha kavuşana kadar mücadelemizi sürdürmekte kararlıyız.

Sevgili dostlar;

Değişimler genelde sancılıdır; ama bir o kadar da kaçınılmazdır. Türkiye bu gerçeği son 15 yılda yaşadığı hadiselerle bizzat tecrübe etmiş bir ülkedir. Bölgemizde yaşanan değişimlerin ancak yüz yılda bir rastlanacak türden olduğunun farkındayız. Geçtiğimiz asırda ülkemizi köşeye sıkıştırmak için kullanılan araçlar bugün geçerliliğini büyük oranda kaybetmiştir. Yurt içinde ve uluslararası alanda karşılaştığımız hadiselerin çoğunun bu süreçte bizi yönlendirme amacı taşıdığı açıktır.

Milletimiz, aymazlıkta ısrar eden küçük bir kesim haricinde tüm bu olup bitenleri görmekte ve birliğini, beraberliğini, dayanışmasını sımsıkı tutarak devletine, hükümetine destek olmaktadır. İşte Parlamentoda yapılan oylamayı gördünüz; küçük bir grup, ama büyük bir çoğunlukla ne oldu? Hemen Silahlı Kuvvetleri’ne yurt dışına bu noktada çıkma, herhangi bir operasyon için müsaade kararını Parlamentomuz verdi. Yöneticiler olarak bize düşen görev, milletimizin bu fedakarlığı karşısında ona her alanda en iyi hizmetleri sunmaktır.

Türkiye, hem krizlerle mücadele etme, hem de projelerini hayata geçirme potansiyeline sahip bir ülkedir. Bu sayede bir yandan terör örgütlerinin onların üzerine gider ve uluslararası düzeyde maruz kaldığımız saldırıları göğüslerken, diğer yandan da ekonomi başta olmak üzere her alanda hedeflerimiz doğrultusunda kararlılıkla yürüyoruz, yürüyeceğiz. Bu çerçevede, vatandaşlarımızın idareyle olan ilişkilerini en ileri seviyeye çıkarmanın da gayreti içindeyiz. Kamu Denetçiliği Kurumumuz her geçen yıl artan etkinliğiyle bu konuda en büyük yardımcımız olmaya adaydır.

Ben bu duygularla bir kez daha İstanbul Uluslararası Ombudsmanlık Konferansının İslam İşbirliği Teşkilatı Üye Devletleri Ombudsmanlar Birliğinin Kuruluşunun ve Akdeniz Ombudsmanlar Birliği Yönetim Kurulu Toplantısının hayırlı olmasını diliyorum. Bu güzel etkinliklerin düzenlenesinde emeği geçenleri tekraren şahsım, milletim adına tebrik ediyorum. Sizlere sevgilerimi, saygılarımı sunuyorum. Kalın sağlıcakla.

Üniversitelerimizin kıymetli yöneticileri,

Saygıdeğer hocalarım, 
Sevgili öğrenciler,

Çok değerli misafirler;

Sizleri en kalbi duygularımla, saygıyla, muhabbetle selamlıyorum. 2017-2018 akademik yılının ülkemiz ve milletimiz için hayırlı olmasını diliyorum. Hocalarımıza, öğrencilerimize ve ailelerimize yeni akademik yılda başarılı bir eğitim-öğretim dönemi temenni ediyorum.

Yükseköğretim Kurulumuzun Sayın Başkan ve üyelerini, ülkemizdeki üniversitelerin tamamının katılımıyla böyle güzel bir akademik yıl açılışı tertip ettikleri için gönülden tebrik ediyorum. Geçtiğimiz yıl başlattığımız bu güzel etkinliğin artık her yıl tekrarlanarak devam edeceğine inanıyorum.

Değerli arkadaşlar;

Geçtiğimiz yıl yine bu salonda akademik yıl açılış töreninde yükseköğretim sistemimizde kaliteyi yükseltmenin özellikle yollarından birinin misyon farklılaşması ve ihtisaslaşma olduğunu ifade etmiştim. Bu çerçevede YÖK’ün koordinasyonunda yürütülen projede yer alan bölgesel kalkınma odaklı 5 pilot üniversitemizin ismini de açıklamıştım. Bunun yanında, ülkemizi uluslararası alanda en üst düzeyde temsil edecek araştırma üniversitelerinin tespit edilerek bunların özel olarak desteklenmesi, bununla birlikte uluslararasında çok daha güçlü, çok daha farklı bir konuma gelmemiz gereğini ifade etmiştim.

Geçtiğimiz yıl üzerinde durduğum bir başka husus da, bir yükseköğretim kalite kurulu oluşturulmasına olan ihtiyaçtı. Bugün tüm bu konularda önemli bir mesafe kat edildiğini memnuniyetle görüyorum. Misyon farklılaşması ve ihtisaslaşma projesi kapsamında araştırma üniversitelerinin belirlenmesiyle ilgili çalışma tamamlanmış durumda.

Şimdi sizlere araştırma üniversitesi olarak tespit edilen 10 üniversitemizi alfabetik sıraya göre açıklamak istiyorum: Ankara Üniversitesi, Boğaziçi Üniversitesi, Erciyes Üniversitesi, Gazi Üniversitesi, Gebze Teknik Üniversitesi, Hacettepe Üniversitesi, İstanbul Üniversitesi, İstanbul Teknik Üniversitesi, İzmir Yüksek Teknoloji Üniversitesi ve Orta Doğu Teknik Üniversitesi. Bütün bu alanda yedek olarak belirlenen üniversiteler de şunlardır: Çukurova Üniversitesi, Ege Üniversitesi, Selçuk Üniversitesi, Uludağ Üniversitesi, Yıldız Teknik Üniversitesi. Asil ve yedek olarak isimlerini saydığım bu araştırma üniversitelerimize yükseköğretim alanındaki hedeflerimize ulaşma konusunda çok büyük görevler düştüğünü bir kez daha hatırlatmak istiyorum.

Diğer taraftan, Kalite Kurulu da oluşturulmuş durumda. Bu kurul sayesinde ülkemizdeki yükseköğretim çalışmalarını idari ve mali açıdan bağımsız bir kalite güvence sistemine kavuşturmuş oluyoruz. YÖK’ün üniversitelerimizi dünyada rekabet edebilir düzeye taşıyacak yenilikler konusundaki çalışmalarını da yakından takip ediyorum ve kendilerini tebrik ediyorum. Yükseköğretim programları ve kontenjanları ile meslek yüksekokullarının planlamasının artık YÖK’ün koordinasyonunda belirlenecek olmasının bu hususlarda yaşanan sıkıntıların önüne geçeceğine inanıyorum.

Her dönemde sözü edilmesine rağmen bir türlü arzu ettiğimiz seviyeye ulaşmayan üniversite-özel sektör işbirliği için de önemli adımlar atılıyor. Fen ve mühendislik alanlarındaki iş yeri eğitimlerinin teşviki için meslek yüksekokullarının organize sanayi bölgelerinde de kurulabilmesinin önü açıldı. Aslında bunlar 15-20 yıl önce bizim gündeme taşıdığımız konular idi, fakat maalesef bu kadar gecikmeyle açıldı.

Teknoloji transfer ofislerinden ücretli araştırma izinlerine ve doktora sonrası araştırmacı istihdamına kadar gelişmiş ülkelerdeki pek çok düzenleme ülkemize de böylece kazandırılmış oldu. Bu çalışmaları gerçekleştiren Yükseköğretim Kurumumuz ile sürece katkı veren ilgili tüm bakanlıklarımıza teşekkür ediyorum.

Üniversitelerimizin diğer sorunlarının çözümü için de gereken adımları atmaya hazırız. Bunun karşılığında üniversitelerimizden tek bir talebimiz var, o da, bilim üretmeye hız vermeleri ve ülkemizin kalkınmasına daha fazla katkı sağlamalarıdır. YÖK’ün üniversitelerimizin bilimsel performanslarını objektif olarak ortaya koymak suretiyle bu konuda Hükümeti ve kamuoyunu bilgilendirmesi, çalışmaların daha sağlıklı yürütülmesini sağlayacaktır.

Saygıdeğer hocalarım, sevgili gençler, değerli misafirler;

Şimdi burada YÖK’e iki yeni hedef açıklamak istiyorum. Bunlardan ilki, öğretmen yetiştiren programların geliştirilmesidir. Çünkü eğitim-öğretim meselesi şu anda ülkemizin en ciddi sıkıntısıdır. Öğretmen kalitesi meselenin önemli boyutlarından biridir. Bunun yanında, müfredattan ders kitaplarına, ilk, orta, lise ve yükseköğretime geçişteki sistemlere kadar eğitim ve öğretimde çözmemiz gereken pek çok sorunumuz bulunuyor.

Hep ifade ettiğim gibi, geçtiğimiz 15 yılda Türkiye’de her alanda çok büyük reformlara imza attık, bu bir özeleştiridir aynı zamanda, iki alanda arzu ettiğimiz gelişmeyi sağlayamadık; bunlar eğitim-öğretim ve kültürdür. Eğitim-öğretim nesillerin mimarlığıdır, eğitim-öğretim kurumları da nesillerin tasarlandığı ve inşa edildiği yerlerdir. Böylesine önemli bir konuda en küçük bir ihmale, aksaklığa, yanlışlığa tahammülümüz olamaz.

Mesela son günlerde şahsıma ders kitaplarının içerikleri konusunda giderek daha fazla şikayet gelmeye başladı. Tabii ben bu şikayetleri ilgili arkadaşlarımla, başta Hükümetimizin yetkilileri olmak üzere, zaman zaman YÖK Başkanımla bunları paylaşıyorum, demek burada bir sıkıntı var. Milli Eğitim Bakanımızla bu meseleyi konuştuk, ‘gerekli tespitler derhal yapılacak ve tedbirler alınacak’ dediler.

Eğitim-öğretimde istediğimiz neticeyi alamadıkça tabii olarak yeni arayışlar içine giriyoruz. Bu da, ayrı bir eleştiri konusu oluyor. Sınav sistemlerini defalarca değiştirdiğimiz halde, hala öğretmenlerimizi de, öğrencilerimizi de, velilerimizi de memnun edecek bir sonuca ulaşamadık. Biz bütün bu olaylara iki kere iki dört demek suretiyle bir matematik olarak bakamayız, sosyolojik bir olaydır. Bunu bu şekilde ele almak mecburiyetindeyiz, bir toplumun inşası burada söz konusu. Yaptığımız son düzenlemeye rağmen müfredat ve ders kitapları hususunda da istediğimiz neticeyi elde edemediğimiz anlaşılıyor. Ne yapıp edip eğitim-öğretim meselesini çözmek mecburiyetindeyiz. Aksi takdirde 2053 ve 2071 vizyonlarımızın içi boş kalacaktır.

Değerli arkadaşlar;

Üzerinde önemle durmamız gereken konulardan biri de, öğretmenlerin niteliği meselesidir. YÖK’ün temel bilimlerde, yani matematik, fizik, kimya ve biyoloji alanlarında ülkemizin en başarılı öğrencilerini biraraya toplayarak onlara üstün nitelikli eğitim verme projesi bu doğrultuda atılmış bir adımdır. Ancak bunun ötesinde özellikle öğretmen kalitemizin yükseltilmesine yönelik çalışmalara da ihtiyacımızın olduğu açıktır. Milli Eğitim Bakanlığı ile işbirliği içinde bu hususun masaya yatırılması ve etkin bir eylem planı ortaya konulması şarttır.

TEOG’la ilgili görüşlerimi geçtiğimiz günlerde kamuoyuyla paylaşmıştım. Çocuklarımızı bu tür sınavların eziyetinden kurtarmakta kararlı olduğumuzu açıklamıştık. Özel nitelikli belli okullar dışında lise eğitiminde ortalama bir standardı tutturduğumuzda hiçbir öğrencimizin böyle bir arayışı zaten kalmayacaktır. Bunların çıkış yolları çok ama çok fazla. Öyleyse biz yavrularımızı sınav noktasındaki bu sıkıntılardan arındırmamız ve kendilerini tamamıyla derslerine ve okulundaki çalışmalarına yönlendirmeliyiz.

En iyi okul, aslında evladımızın evine en yakın okuldur; bu benim şu anda ortaya attığım bir iddiadır. Artık bina, derslik ve personel konusunda ciddi bir eksiğimiz, hamdolsun aşırı derecede yok. Ancak, idealist öğretmen noktasında sıkıntımızın olduğunu söyleyebilirim. Şimdi kuralar çekiliyor, Güneydoğu-Doğu, buralara gidecek öğretmenlerimiz, bakıyorsunuz hemen bir gider gibi yapıyor, ondan sonra tekrar Ankara, İzmir, İstanbul, Orta Anadolu, buralara doğru gelmenin yollarını arıyor; yok eş durumuydu, yok şuydu, yok buydu vesaire. Ama o gün kura çekildiğinde çıkınca sevinçten sıçrıyor. Ben de diyorum ki; burada süre meselesini halletmek suretiyle özellikle bu bölgelerde terör zihniyetiyle idealizmi birleştirmiş olan öğretmenlerin eline bırakmayalım. Çünkü oradaki yavrularımız için malum bölücü terör örgütünün zihniyetiyle zehirlenmiş öğretmenlerimiz yok mu? Var. Ve onlar bizim o yavrularımızı okullarımızda birer terörist olarak yetiştiriyorlar.

Benim şu anda en çok mutlu olduğum, hamdolsun üniversitelerimizde, geçmiş dönemlerde olduğu gibi terörün ciddi manada azaldığıdır. Terör eylemleri hatta bizim dönemlerimizle zaten mukayese edilmez, çok çok düşmüş vaziyette, neredeyse sıfırlanma noktasına doğru geliyor. Bu bizim için çok ciddi bir tekamül. Bunu daha ileriye taşımamız lazım.

Fakat ben öğretmen adayı olan tüm evlatlarımıza sesleniyorum; kurada Güneydoğu Anadolu’dan bir il çıktı, Doğu Anadolu’dan bir il çıktı, Doğu Karadeniz’den bir il çıktı, gitmemek diye bir şey yok. 780 bin kilometrekarelik vatan toprağının her yerinde görev yapmaya hazır olan öğretmen idealist öğretmendir; bunu bizim yapmamız lazım. Ve onlara orada bütün o yerli-milli duyguları vermek aslolandır.

Yükseköğretime geçiş sınavı konusunda da öğrencilerimizin işlerini kolaylaştıracak formüller geliştirmemizde fayda var. Az önce YÖK Başkanımız bazı müjdeler verdi, teşekkür ediyorum. İnşallah bunları daha da kolaylaştırırız. Öğrencilerimiz üniversiteye geçişte de hakikaten bu kolaylıkla birlikte öyle eskiden olduğu gibi sağdan-soldan, dışarıdan, müfredatı bırakıyor, milli eğitim müfredatının dışında sorular çıkıyor. Böyle şey olur mu? O FETÖ terör örgütü denilen ahlaksızlar bunu da yaptılar. Bu ülkede kalktılar, kendilerinin dershanelerinin verdiği sorularla üniversite imtihanını da yaptılar. Ve o kitaplarla maalesef çocuklarımız belli istikametlere yönlendirildi.

Artık bunlardan kurtulmaya başladık, fakat tamamıyla kurtulmamızın gereğine inanıyorum. Onun için milli eğitimin müfredatı noktasında Milli Eğitim Bakanlığımızla YÖK’ün işbirliği burada büyük önem arz ediyor. Ve daha sade, daha kolay ulaşılabilir, evlatlarımızın üzerinde daha az baskıya yol açan bir sistemi hep birlikte geliştirmeli ve bir an önce hayata geçirmeliyiz.

YÖK’ten benim bir başka talebim var; ülkemizin kalkınması için, sanayimizin ihtiyaç duyduğu kalitede eğitim ve öğretime, beceriye sahip eleman ihtiyacını karşılayacak adımların atılmasıdır. Bu çerçevede özellikle meslek yüksekokullarının müfredatından yeterliliklerine kadar baştan sonra gözden geçirilerek yeniden yapılandırılması dahil gereken her türlü çalışma yürütülmelidir.

Diğer taraftan kültür konusundaki kuraklığımızın emarelerini medyadan akademiye, edebiyattan plastik sanatlara kadar her alanda görüyoruz. Teknolojiyi, interneti, sosyal medyayı kültürel kuraklığımızın sebepleri olmaktan çıkartarak kültürel yükselişimizin altyapısı haline dönüştürmeliyiz. Ecdadımızın en zor şartlarda başardığı bir işin üstesinden biz elimizdeki bu imkanlarla gelemezsek, her şeyden önce dönüp kendimizi sorgulamalıyız. Kaybettiğimiz kültür ve bilim insanlarının yerine yenilerinin yetişmediğinden şikayet ediyorsak, sebepleri çok daha derinlerde aramalıyız. Bu iki konu benim için böylesine önemlidir. İlgili tüm kurumlarımızdan bu doğrultuda içi dolu, tutarlı, uygulanabilir ve netice almaya yönelik çalışmaları özellikle bekliyorum.

Değerli arkadaşlar;

Eskiden beri Türkiye’nin en büyük zenginliği insan kaynağıdır deriz. Ama bu eksik bir tespit. İnsan gücümüzü zenginliğimiz haline dönüştürebilmemiz, ancak kaliteli bir eğitim-öğretimle mümkündür. Eğitim-öğretim meselesi öyle önemlidir ki, Türkiye’yi dershaneler ve kolejlerde yetiştirdikleri kişiler üzerinden teslim almaya teşebbüs eden örgütlerin saldırılarına dahi bu ülkede maruz kaldık.

15 Temmuz, daha öncesinde 17-25 Aralık işte böyle bir organizasyonun ürünüdür. Türkiye’nin en parlak beyinlerini eğitim ve öğretimin cazibesini kullanarak devşirip zihinlerini kendi ülkesine ve milletine karşı kullanacak derecede iğdiş eden bir örgüte karşı en büyük mücadeleyi vereceğimiz yer yine aynı alandır. Çocuklarımızı tarihlerinden, kültürlerinden, medeniyetlerinden uzak tutmaya yönelik eğitim-öğretim anlayışı bu tür arızalar doğurmaya mahkumdur. Biz çocuklarımıza doğruyu göstermezsek, birileri gelip kendi hain emellerini o doğruların yerine koymaktan çekinmezler. Bunun için diyoruz ki; insanımızı sadece kuru bilgiyle donatmak, yani öğretmek yetmez. Onu aynı zamanda dürüst, vicdanlı, ahlaklı, ülkesini seven, milletine hizmet aşkıyla dolu bir şekilde eğitmek zorundayız.

Eğer biz ‘tek millet, tek bayrak, tek vatan, tek devlet’ idealimizi evlatlarımızın gönüllerine ve düşüncelerine nakşedemezsek, birileri gelip kendi bölücü fikirlerini, sapkın inançlarını oraya zerk eder. Bu mesele doğrudan doğruya kendinizi nereye, hangi inanca, hangi topluma, hangi toprağa, hangi geleceğe ait hissettiğinizle ilgilidir. Biz yerli ve milli dedikçe rahatsız olanlar, kendilerinin örnek aldığı kişilerin ve kurumların gerisine baktıklarında hepsinin de benzer bir anlayışla çalıştıklarını göreceklerdir.

80 milyon bu ülkede tek millet olmadıkça bu sıkıntıyı aşamayız. Bayrağımızın etrafında, uzağında, şurasında-burasında çeşitli paçavralarla ona emsal çıkarmaya çalışanlar bu ülkede rağbet görüyorsa burada bir sıkıntı var demektir. Biz bayrağımızı tartışılmaz değerler arasında görüyoruz. Bu milletin bayrağı malum, rengi şehidimizin kanından alınmıştır, hilal bağımsızlığımızın ifadesidir, yıldız şehitlerimizin ta kendisidir. 780 bin kilometrekareyle biz bu toprakları tek vatan olarak gördük ve bu vatan toprakları, ‘Bayrakları bayrak yapan üstündeki kandır, / Toprak eğer uğrunda ölen varsa vatandır’ anlayışıyla inşa edilmiştir. Ve dört; tek devlet… Türkiye Cumhuriyeti Devleti’nden başka bizim başka bir devletimiz bu ülkede yoktur, kimse buna gayret etmesin.

Ülkemizde birileri terör örgütleriyle ilişkileri yüzünden kamudan ihraç edilen öğretmenler için dünyayı ayağa kaldırıyor. Ama aynı çevrelerin tüm masumiyetleri ve samimiyetleriyle çocuklarımıza eğitim hizmeti veren öğretmenlerin terör örgütü tarafından alçakça katledilmesi karşısında sus-pus olduklarını görüyoruz. Aybüke evladımızı nereye koyacağız? Necmettin evladımızı nereye koyacağız? Bunlar bu ülkede öğretmenlik için Güneydoğu’ya gittiler, ama şehit edildiler, fakat bir söz çıkmadı onlardan. Bu iddialı çıkışımız Aybüke’ler içindir, Necmettin’ler içindir ve bunların sayısının artması lazım. Ama onların varlıkları için de biz mücadelemizi sürdürmemiz lazım. Fakat o sessiz kalanların derdi, bir birey veya meslek mensubu olarak öğretmen değildir, açıkçası o tutuklu şahıslar da onların umurunda değildir.

Ben burada da ifade ediyorum, Doğu Almanya-Batı Almanya ayrışmasında yaklaşık 600 bin memuru görevden almışlardır, kimse onları gündeme getirmiyor. Batıda, gittiğimiz yerlerde filan kimsenin, ‘Doğu Almanya-Batı Almanya birleştiğinde, 500 bini aşkın, 600 bine yakın memur görevden alındı, sizinki ne’ diyen yok. Kaldı ki, biz bir darbe ile karşı karşıya kalmışız, Almanya’da normal bir ayrışma olmuş; bunları kimse gündeme getirmiyor. Bunların tek amacı var, ülkemize ve milletimize zarar verecek malzeme üretmektir.

Saygıdeğer hocalarım, sevgili öğrenciler;

İşte Almanya’da bir seçim oldu, bizde de bir referandum oldu, bu referandum sürecinde Türkiye’ye nasıl saldırdıklarını gördünüz. Şimdi kendi seçimlerinde bize saldırıyorlar. Seçimin bizimle ne alakası var? Almanya’da seçim yapıyorsunuz, Almanya’da yaptığınız seçimde bizi niye kullanmaya çalışıyorsunuz? Ne oldu? Şimdi hükümet kuramayacaklar bak göreceksiniz, bu da birkaç aylarını alır, en az birkaç aylarını alır. Hollanda saldırdı saldırdı, hala hükümet kuramıyor. Niye? Dürüst siyaset, dürüst politika çok önemli. Zannediyorlar ki, ‘Türkiye’ye vurursak çok puan alırız, netice alırız’; hiç de alamıyorsunuz ve alamayacaksınız ve kaybedeceksiniz. Ama biz dürüst siyaset yapmaya devam edeceğiz.

Zihinlerini ya bir terör örgütünün ya da başka bir gücün emrine vermiş olanlarla ne eğitimi, ne adaleti, ne de başka bir meseleyi konuşma, müzakere etme imkanı bulamazsınız. Elinde sadece çekici olan her şeyi çivi gibi görür. Niye? Çünkü çekiç çivi çakmaya yarar. Bunların da ellerinde sadece ihanet çekici olduğu için sürekli Türkiye’ye ve Türk milletine zarar vermek için uğraşıyorlar; olay bu. Ama meydanı bunlara bırakmadık, bırakmayacağız, büyük ve güçlü Türkiye yolunda çalışmayı sürdüreceğiz.

Değerli arkadaşlar;
Kküresel ve bölgesel ölçekte eşine yüzyılda bir rastlanabilecek bir dönüşüm sürecinden geçiyoruz. Türkiye olarak çevremizde yaşanan tüm insani krizlere, çatışmalara, istikrarsızlıklara rağmen kendi hedeflerimiz doğrultusunda yolumuza devam ediyoruz. Bugüne kadar bize yöneltilen her saldırı, devlet ve millet olarak sergilediğimiz güçlü duruş sayesinde amacına ulaşamadan etkisiz hale geldi. Toplumsal kaos çıkarma planlarından bölücü eylemlere, ekonomik kriz senaryolarından siyasi istikrarsızlık gayretlerine kadar sayısız saldırıyı milletimizle birlikte göğüsledik.

Fakat sizin duruşunuz, sizin durumunuz bizler için çok önemli. Çünkü sizin eserleriniz var; şu gençlerimizi sizler yetiştiriyorsunuz, sizler yetiştireceksiniz ve yarınların Türkiye’sinin, evet, gerçek sahibi bu gençlerimiz olacak. Ve hocalarımız bizim varlık sebeplerimiz, biz onların eseriyiz. Ve onlar bizim inşamızda bu kadar önemli yere sahip olduklarına göre, artık yeni süreçte bu işe çok daha önem vereceğiz, helvayı yapacağız.

Fiziki imkanlar güzel, işte biz 75 kişilik sınıflarda okuduk, şimdi artık 30 kişilik sınıflar, hatta daha az sayıda öğrencinin olduğu sınıflarda öğrencilerimiz okuyor, buralardan yetişerek üniversitelere geliyor. Dolayısıyla ortaöğretimde, hatta ilk’ten başlayalım, üniversitelerimize gelecek bu öğrencilerimiz sizlere teslim edildiği zaman, sizlerin de bu öğrencilerimizi en ideal şekilde yetiştirmeniz Türkiye’yi çok farklı bir yere taşıyacaktır.

Çok ciddi sayılara sahip olduk ve 184 üniversitemiz var, her ilde üniversitemiz var. Her ilde üniversitemiz olduğuna göre benim Güneydoğu’daki evladımın akıbeti ne olacak diye düşünme diye bir durum da yok. İsterse kendi ilindeki üniversitesine gidebilir, isterse farklı bir ildeki üniversiteye gidebilme şahsına sahip.

Suriye ve Irak - başta olmak üzere, dört bir yanımızda yaşanan çatışmaların ateşinin ülkemize sıçramasını engellemekle kalmadık, oralardaki mağdur kardeşlerimize de el uzattık, sahip çıktık. Henüz mevcut çatışmaların önü alınamamış, istikrarsızlıklar ortadan kaldırılamamışken, bir süredir yeni bir krizle daha karşı karşıyayız. Nedir o? Kuzey Irak Bölgesel Yönetimi tüm ikazlarımıza, tüm karşı çıkmalarımıza rağmen ilk olarak 7 Haziran’da duyurduğu bağımsızlık referandumunu yapmakta ısrarcı davrandı.

Esasen bu referandumun mevcut Irak Anayasası bakımından hiçbir hükmü yok. İsrail dışında bu girişimi destekleyen hiçbir ülke ve uluslararası kuruluş da yok. Kuzey Irak’ın inanç ve köken bakımından çok renkli bir yapıya sahip ikliminde tek bir grubun böyle bir teşebbüse girişmesi, yeni çatışmaların ve acıların habercisi olmaktan başka anlam taşımıyor. Şimdi yaptın; neymiş, yüzde 90-92 ile onaylanmış. Bunun bir kıymeti harbiyesi var mı, senin bağımsızlığını kim kabul edecek? İsrail. Dünya İsrail’den ibaret değil ki. Kosova’yı 114 ülke kabul etti, ama hala Kosova dünyada maalesef devlet olamadı, hala sıkıntı içinde. İşte Birleşmiş Milletler’de Cumhurbaşkanıyla görüştük, ‘Ne olur siz İslam İşbirliği Teşkilatı Dönem Başkanısınız, diğer Müslüman ülkelere de söyleyin de onlar da desteklesinler ve böylece devlet olma yolundaki gerekli oy sayısına ulaşalım’ diyor. Ey Kuzey Irak, ya sen bir İsrail’le ne elde edeceksin? Bunlar siyaseti de bilmiyorlar, devlet nasıl olunur, bundan da bihaberler. Ama sadece ‘biz yaptık oldu’ demekle olacağını zannediyorlar; olmayacak, olamaz zaten.

Şimdi biz yaptırımlarımızı uygulamaya başladığımız andan itibaren, zaten ortada kalacaksın. Bir vanayı kapadığımız anda iş bitti, bütün gelirimi-meliri hepsi ortadan kalkıyor. Tırlar Kuzey Irak’a çalışmadığı anda, bunlar yiyecek, giyecek bulamayacaklar, öyle bir duruma gelecekler. Niye? Mecburuz, yaptırım. O zaman bunlara İsrail nereden neyi nasıl gönderecek? Buyursun göndersin.

Amerika’da Jewish Committee ile bir görüşmemiz oldu, Netanyahu’yla münasebetleri sordular. Ben de kendilerine dedim ki, ‘Her şeyden önce bir münasebetin kurulabilmesi için, Türkiye’yle ortak paydada buluşmak lazım. Önce kendilerine söyleyin, nereden çıktı bu Kuzey Irak Yerel Yönetimi’nin şu anda attığı adımı desteklemek? İsrail’den başka destekleyen var mı? Bunu kendilerine söyleyin, önce bunu gözden geçirsinler, bunu gözden geçirmedikçe atacağımız birçok adımı da bundan sonra İsrail’le de atamayız.’ Yani Türkiye’yi bölgede oyun kurucu olarak görmeyenlerle bizim adım atmamız mümkün değil;

Türkiye bu bölgede oyun kurucudur. Şu anda Kuzey Irak’ta Araplar var, Türkmenler var ve ciddi bir nüfusa sahip, bunun yanında Asuriler, Keldaniler var, Süryaniler var, bütün bunlar var. Bunlar kendilerinden başka kimseyi tanımıyorlar. Türkiye’nin, İran’ın, Irak Merkezi Hükümetinin, yani çevresindeki tüm ülkelerin karşı olduğu bir bağımsızlık girişiminin fiilen mümkün olması ve orada yaşayanları mutlu etmesi düşünülemez.

Şimdi bu sabah güzel bir istihbarat geldi, Kuzey Iraklı bir şoföre sormuş, ‘Referandumda ne yaptın, ne oy verdin?’ ‘Evet oyu verdim’ demiş. ‘Peki, bağımsızlığınız tanınmazsa ne olacak?’ diye sorunca, ‘Çoluğumu çocuğumu alacağım Türkiye’ye gideceğim’ demiş. Şimdi bu nasıl iştir? Yani işin mantığı yok. Yani memurunun maaşını ödeyemiyorsun. Ta başbakanlığım döneminde bunlara biz kredi açıyoruz, yaklaşık 1,5 milyar dolar bunlara kredi veriyoruz memurunun maaşını öde diye, sen kalkıp böyle bir adımı atarken, bir soralım demiyorsun. Tabii ki Türkiye buradaki süreci yorumlayacaktır, ona göre de bir adım atacaktır.

Açıkçası biz son ana kadar Barzani’nin böyle bir yanlışa düşeceğine ihtimal vermiyorduk, demek yanılmışız. İlişkilerimizin tarihteki en iyi seviyesinde olduğu bir dönemde önceden hiçbir danışma ve görüşme yapılmadan alınan bu karar, açıkçası ülkemize de ihanettir. Bu mesele, öyle Barzani tarafının iddia ettiği gibi Kürtlerin hakkı meselesi değildir. Sen orada zaten huzur içinde yaşıyordun. Neydi? Ha bir eyalet devleti olarak bunu sürdürüyordun. Aynı şekilde sürdür, ne gerek var bu tür yollara girmene? Eğer haktan söz edeceksek, oradaki Arapların, Türkmenlerin, Ezidilerin, Süryanilerin, Keldanilerin haklarını da konuşmamız gerekiyor; onu nereye koyacaksın?

Bu referandumda onların haklarına dair hiçbir şey yok. Buyur, Türkmenler, Araplar sandığa gitmedi. Kuzey Irak’taki diğer etnik grupların varlıklarından ve haklarından söz etmek Kürt düşmanlığı değil, binlerce yıllık bir hakikati dile getirmektir. Bu girişim onların haklarının gaspı anlamına gelmektedir. Dünyanın ve bölgemizin içinde bulunduğu şartlar, Irak’ın ve Suriye’nin toprak bütünlüğünü özellikle o temelde halkların tercihlerine saygılı yöntemlerle idare edilmesi gerektiğini ortaya koymaktadır. Kimse kimseyi kandırmasın. Referandumu Kuzey Irak Yönetimi gerçekleştiriyor. Tek desteği İsrail veriyor. Daha sandıklar açılmadan kutlamayı PKK’lılar yapıyorsa, orada masumiyet de, meşruiyet de yoktur; bu böyle bilinsin.

Nasıl ve hangi şartlarda fiiliyata geçirildiği meçhul olan bu referandumla ilgili açıklanan katılım oranı da, çıkan sonuçlar da şaibelidir. Çünkü yapılan iş şaibeli. Özellikle Türkmen ve Arap nüfusun çoğunlukta olduğu yerlerde nüfus kayıtlarının imhasından, zorla göçe kadar her türlü hukuksuzluğun yaşandığı bir sürecin ardından yapılan bu referandumu meşru kabul etmek mümkün değildir.

Kadim Irak coğrafyası, önümüzdeki dönemde en az DEAŞ tehdidi kadar, hatta ondan çok daha fazla yıkıcı ve acı sonuçları olacak olayların içine itilmeye çalışılmaktadır. Türkiye, sınırlarının yanı başında yaşanan böyle bir rezalete, böyle bir çarpıklığa, böyle bir tehlikeye sessiz kalamaz. Biz şu anda başta İran olmak üzere, merkezi yönetim olmak üzere, yani çevresindeki üç ülke zaten bu konularda sürekli görüşme halindeyiz ve burada bütün istihbarat örgütlerimiz aynı zamanda bütün bu çalışmaları da sürdürmektedir. Yakın takip içerisinde süreci değerlendiriyoruz. Barzani ve Kuzey Irak Yönetimi bir an önce bu yanlıştan dönmezlerse, bölgemizi bitip tükenmez bir köken ve mezhep savaşının içine itme utancıyla tarihe geçeceklerdir.

Değerli arkadaşlar;

İstikrarsızlığı bölgede kalıcı hale getirme ve yayma amacı taşıyan her girişim, doğrudan bizim milli güvenliğimize tehdittir. Irak’ın bölünmeye değil birliğini, beraberliğini, kardeşliğini, dayanışmasını pekiştirmeye ihtiyacı vardır. Aynı durum Suriye için de geçerlidir. Bu tür girişimlerde kendilerine devlet kuracaklarını sananlar, birilerinin oyuncağı olacaklarını, işleri bitince de kaldırılıp bir köşeye atılacaklarını unutmamalılar. Geçmişte bunun pek çok örneği var. Kendi ülkelerindeki çok parçalı yapıları bütünleştirmek için uğraşanlar, bölgemizdeki binlerce yıllık birliktelikleri parçalamaya çalışarak asıl niyetlerini ele veriyorlar. Bölgemizde ayrılıkları teşvik edenler eğer bölünme, parçalanma, küçülme iyi bir şeyse, önce bunu kendi topraklarında tatbik ederek dünyaya emsal teşkil etmelidir. Ama böyle bir niyeti ve çabayı asla göremezsiniz.

Buradan Irak’taki ve Suriye’deki tüm aklıselim sahibi kardeşlerimize sesleniyoruz: Gelin bu oyuna düşmeyin, gelin kendinizi kullandırtmayın. Bugün sizi kışkırtanlar yarın çekip gidecekler, unutmayın. Ama bizler inşallah binlerce yıl birlikte yaşamaya devam edeceğiz. Bugünün hırsı için yarınlarınızı heba etmeyin. İsrail bayraklarının orada dalgalanması sizi kurtarmaz, bunu bilesiniz.

Ve şu anda bunların durumu aynen devekuşunun haline döndü. Çünkü tarihte elimizde belgeler var bunlarla ilgili, şimdi onlar meydana çıktı. Dolayısıyla bu belgeler bu vesileyle çok açık-net artık müzakere edilmeye ve gündeme gelmeye başlayacak. Biz Kürt kardeşlerimizi de, Arap kardeşlerimizi de, soydaşlarımız Türkmenleri de, diğer grupları da barış içinde, huzur içinde, güven içinde, refah içinde görmek istiyoruz, bunun için elimizden gelen her şeyi yapmaya hazırız. Gerekirse ekmeğimizi bölüşmeye, gerekirse kol-kola girip birlikte mücadele etmeye, hatta icap ederse kanımızı aynı toprağa birlikte akıtmaya hazırız. Yeter ki birlik yolundan, beraberlik yolundan, kardeşlik yolundan ayrılmayalım.

Türkiye’nin gücü ve imkanları bu tür tehditlerle mücadele etmeye ziyadesiyle yeterlidir. Biz sadece meselenin sulh yoluyla çözülmesini istiyoruz. Bu yol kapandığında elimizdeki imkanları kullanmaktan asla tereddüt etmeyeceğimizi bir kez daha ifade ediyorum.

Ülkemizi Suriye’de oyaladıklarını, dolayısıyla Irak’la ilgilenemeyeceğini sananlar, bizim en zor zamanımızda dahi gerektiğinde yedi düvelle mücadele edebilecek gücümüzün olduğunu unutmasınlar. Ekonomik yaptırımlardan askeri seçeneklere kadar tüm ihtimaller şu anda masadadır. Hava sahaları, kara, hepsi masadadır. Bütün bu opsiyonlar şu anda masada görüşülmektedir. Ümit ediyorum ki bunların hiçbirine gerek kalmadan Kuzey Irak Yönetimi aklını başına alır ve bu sonu karanlık olan maceradan vazgeçer.

Değerli arkadaşlar;

Sadece bu gelişmeler dahi bizim her alanda çok daha fazla çalışmamızın, çok daha fazla üretmemizin, çok daha fazla büyümemizin ne derece önemli olduğunu göstermektedir.

Yeni eğitim-öğretim yılının resmi açılışını yaptığımız üniversitelerimize bu konuda çok büyük görevler düşüyor. Üniversitelerimizin hem yetiştirecekleri öğrencilerle, hem yapacakları bilimsel çalışmalarla kendilerinden beklediğimiz öncülüğü ortaya koyacaklarına inanıyorum. İşte öncüler ve öncülerin mimarları bu salonda.

Bu duygularla bir kez daha saygıdeğer hocalarımıza ve sevgili öğrencilerimize başarılı, verimli, huzurlu bir akademik yıl diliyorum. Sizlere sevgilerimi, saygılarımı sunuyorum. Kalın sağlıcakla.

Sayın Başkan,

Değerli Milletvekilleri,

Türkiye Büyük Millet Meclisi'nin 26’ncı Dönem, 3’üncü Yasama Yılı’nın açılışında, sizleri en kalbi duygularımla selamlıyorum.

Bugüne kadar Türkiye Büyük Millet Meclisi çatısı altında görev yapmış tüm milletvekillerimizi saygıyla yâd ediyorum.

Cumhuriyetimizin banisi Gazi Mustafa Kemal başta olmak üzere, Türkiye Büyük Millet Meclisi üyelerinden ahirete irtihal etmiş bulunanları rahmetle anıyorum.

Kurtuluş Savaşı’nı sevk ve idare eden, 15 Temmuz’da da en ağır şekilde saldırıya maruz kalarak çifte Gazilik unvanını kazanan Yüce Meclisimize yeni yasama yılında başarılar diliyorum.

Aziz milletimiz, 15 Temmuz gecesi, tek yürek ve tek bilek olarak bağımsızlığının, geleceğinin ve iradesinin temsilcisi olan tüm müesseselere sahip çıkmıştır.

Türkiye Büyük Millet Meclisi ve Cumhurbaşkanlığı Külliyesi’nin etrafında adeta etten bir duvar ören milletimiz, istiklalinin ve istikbalinin sembolü olarak gördüğü bu kurumları korumak için canını vermekten dahi çekinmemiştir.

Nitekim, Türkiye Büyük Millet Meclisimizin ve hemen karşımızdaki Genelkurmay Başkanlığı binasının çevresinde 34 vatandaşımız, Cumhurbaşkanlığı Külliyesi etrafında da 29 vatandaşımız şehit olmuştur.

15 Temmuz darbe girişiminin birinci yıldönümünde Türkiye Büyük Millet Meclisi’nin hemen önünde gece saat 3’te, Cumhurbaşkanlığı Külliyesi önünde de sabah saat 6’da bir araya gelen onbinlerce vatandaşımız, milletimizin bu konudaki kararlılığını bir kez daha göstermiştir.

Bu vesileyle, İstanbul’da 15 Temmuz Şehitler Köprüsü’nde, Ankara’da Meclis’te ve Cumhurbaşkanlığı Külliyesi’nde yapılan törenler ile ülkemizin dört bir yanında gece yarısına kadar süren demokrasi nöbetlerine coşkuyla iştirak eden tüm vatandaşlarımıza bir kez daha şükranlarımı sunuyorum.

15 Temmuz gibi felaketler, ülkelerin ve milletlerin birliklerinin, beraberliklerinin, dayanışmalarının, maziden atiye uzanan ortak değerlerinin adeta test edildiği imtihanlardır.

Hamdolsun biz devlet ve millet olarak bu imtihanı alnımızın akıyla verdik.

Artık ülkemiz üzerinde karanlık emeller besleyenlerin, bunun için kanlı senaryolar yazanların, kendilerine ihanet ortakları devşirenlerin işi çok daha zordur.

Milletimiz de, devletimiz de, Meclisimiz de oynanan oyunu görmüş ve tepkisini tek bir yumruk gibi terör örgütlerinin, ihanet çetelerinin tepesine inerek ortaya koymuştur.

15 Temmuz artık bizim, tıpkı Malazgirt gibi, tıpkı İstanbul’un Fethi gibi, tıpkı Çanakkale gibi, tıpkı Dumlupınar gibi, tıpkı ecdadımızın nice emaneti gibi hepimizin ortak bir değeridir.

Bu değere sahip çıkan, bu değere saygı duyan herkes milletimizin gönlünde yükselir, yücelir, itibar sahibi olur.

Bu değeri örselemeye, önemsizleştirmeye, çarpıtmaya kalkan herkes de milletimizden hak ettiği cevabı alır, hak ettiği muameleye maruz kalır.

Darbenin doğrudan hedefi olan Türkiye Büyük Millet Meclisimizdeki partilerimizden bu konuda çok daha fazla hassasiyet beklediğimi özellikle belirtmek istiyorum.

Değerli milletvekilleri…

Geçtiğimiz yasama döneminde Meclisimizin gerçekleştirdiği en önemli çalışmalardan biri de, hiç şüphesiz, 16 Nisan’da milletimiz tarafından tasdik edilen Anayasa değişikliği sürecini yürütmüş olmasıdır.

Ülkemizin yönetim sisteminde köklü bir değişiklik anlamına gelen bu Anayasa değişikliğinin, tüm partilerin ortak eseri olmasını gönülden arzu ederdik.

Ancak, Meclis’te grubu bulunan partilerimizden bazıları farklı bir politika izledikleri için, Anayasa değişikliği süreci, AK Parti ve MHP tarafından yönetilmiştir.

Esasen, bu sürecin temelleri 2007 Cumhurbaşkanlığı seçiminde yaşanan kriz esnasında atılmıştır.

Cumhurbaşkanını doğrudan milletin seçmesine imkân veren değişiklik, daha sonraki gelişmelerin habercisi olmuştur.

Doğrudan halkın oylarıyla göreve gelen ilk Cumhurbaşkanı olma şerefine nail olmamızın ardından her fırsatta, her zeminde başlanan işin tamamlanması gerektiğini ifade ettik.

Anayasa değişikliği gerektiren bu düzenlemenin gerçekleştirilebilmesi ancak, diğer partilerimizden destek alınabilmesiyle mümkündü.

MHP’nin bu yönde gösterdiği irade, 16 Nisan’a giden yolu açmıştır.

Meclis’in üzerine düşeni yapmasının ardından, milletimiz de nihai kararını hür iradesiyle sandıkta vermiştir.

Kabul edilen Anayasa değişikliğine göre Türkiye, 2019 yılında yapılacak seçimlerin ardından Cumhurbaşkanlığı Hükümet Sistemine geçecektir.

Yeni sistemin en önemli özelliklerinden biri yasama, yürütme ve yargı arasındaki ilişkileri netleştirmiş olmasıdır.

Ülkemizdeki mevcut sistemin en önemli zaafı, bu ilişkilerin birbirine karışıyor olmasıydı.

Yasamanın yürütme organının, yani Meclis’te çoğunluğu elinde bulunduran iktidar partisinin veya koalisyon partilerinin tahakkümü altında bulunduğu eleştirisi, böylece ortadan kalkmaktadır.

Bilindiği gibi yeni sistemde, yürütme erkini temsil eden Cumhurbaşkanı’nın bütçe kanunu dışında Meclis’e kanun teklifi veya tasarısı sunma imkanı bulunmuyor.

Yasama yetkisi, tamamen milletvekillerimizin uhdesine bırakılıyor.

Nasıl anayasa yasaların üzerindeyse, yasalar da Cumhurbaşkanlığı Kararnamesinin üzerindedir.

Yani, herhangi bir konuda yasa ile kararname çeliştiğinde, geçerli olan yasa olacaktır.

Daha da önemlisi, kararnameyle düzenlenen herhangi bir konuda Meclis yasa çıkardığında, yasa esas alınacaktır.

Değerli milletvekilleri…

Meclis ile Cumhurbaşkanı’nın görev sürelerinin birbirlerine endekslenmiş olması, bu iki organın karşılıklı denge ve anlayış içinde çalışmasını elzem kılmaktadır.

Bu ahengi bozan taraf, seçimde millete hesap vermek zorundadır.

Üstelik bunun için illa 5 yıl beklenmesine de gerek yoktur.

Yasama veya yürütme organından herhangi biri, kendi çalışmasının karşı tarafça engellendiğini düşünüyorsa, istediği zaman millete müracaat yoluna gidebilir.

Milletin vereceği hükme yasama da yürütme de uymak zorundadır.

Yasamanın yürütme üzerindeki denetim yolları da açıktır.

Yazılı sorudan Yüce Divan’da yargılanma talebine kadar uzanan geniş bir yelpazede sağlanan imkânlarla yasama organı, yürütmeyi denetleme hakkına sahiptir.

Aynı şekilde, kararlarını “Türk Milleti” adına veren yargının da gücünü milli iradeden aldığı bir sistem kurulmuştur.

Yargının en önemli idare mekanizması olan Hâkimler Savcılar Kurulunun 13 üyesinden 7’si Meclis, 4’ü de Cumhurbaşkanı tarafından belirlenecek.

Ayrıca Adalet Bakanı ile Müsteşarı da bu kurulda yer alacak.

Dikkat ederseniz yeni sistem, güçler arasındaki ayrımı netleştirirken, asıl kararları hep millete bırakıyor.

Türkiye, milli iradenin bu derece güçlendirildiği, halkın tercihlerinin bu derece ön plana çıkartıldığı bir sisteme kavuşmuştur.

Bu vesileyle ülkemizde ilk defa Meclisimizin eliyle, milletimizin özgür iradesiyle, demokratik usullerle böyle köklü bir yönetim reformunu hayata geçirebilmemize katkı sağlayan herkese bir kez daha teşekkür ediyorum.

Önümüzde, hem Meclisimize, hem hükümetimize düşen önemli bir görev daha var.

Uyum yasaları başta olmak üzere, yeni sistemin en sağlıklı şekilde hayata geçmesini sağlayacak düzenlemeler üzerinde derhal çalışılmaya başlanması gerekiyor.

2019 yılından önce tüm bu hazırlıkları bitirmiş olmalıyız.

Bu çalışmaların sadece anayasa ve yasalardaki ifadelerin ayıklanmasından ibaret kalmamasını ümit ediyorum.

Elimizdeki bu imkânı, kapsamlı bir yönetim reformu haline dönüştürme fırsatını çok iyi değerlendirmeliyiz.

26’ncı dönem Meclisi bugüne kadar çok büyük işler başardı, inşallah yeni yasama yılında çok daha önemli çalışmalara imza atacaktır, ben buna inanıyorum.

Değerli milletvekilleri…

Her anlamda tarihi bir süreçten geçiyoruz.

Dünyada ve bölgemizde yaşanan gelişmeler, ister istemez bizi de etkiliyor.

Ülkemizin son yıllarda yaşadığı sosyal, siyasi, ekonomik, diplomatik gelişmelerin hiçbiri de, bu genel fotoğraftan bağımsız değildir.

Elbette bu karmaşık dönemde herkesin bir hesabı, bir yol haritası, bir hedefi vardır.

Bize düşen, bir yandan ülkemizin hedeflerimiz doğrultusunda ilerlemesini temin ederken, diğer taraftan da Türkiye’yi hedef alan saldırıların boşa çıkmasını sağlamaktır.

Zor olsa da bu ikisini birlikte başarmak mecburiyetindeyiz.

Ülkemizi her alanda dünyanın en büyük 10 devletinden biri haline getirme hedefimizden en küçük bir taviz vermedik, vermeyeceğiz.

2023 hedeflerimiz doğrultusunda attığımız her adımda, büyük ve güçlü Türkiye idealine biraz daha yaklaşıyoruz.

Dört bir yanımızın istikrarsızlık ve çatışmayla çevrili olduğu bir dönemde, hem kendimizi koruyabilmemiz, hem de planlarımızı, programlarımızı, yatırımlarımızı hayata geçirebilmemiz önemli bir başarıdır.

Türkiye, çevresinde yaşadığı istikrarsızlıklar sebebiyle tek bir projesinden vazgeçmemiştir, tek bir yatırımını ertelememiştir.

Bu yılın ilk yarısındaki ortalama büyüme oranımızın yüzde 5,1 olarak gerçekleşmesi, izlediğimiz kararlı politikanın eseridir.

Büyümede, kurlarda, enflasyonda, işsizlikte, ihracatta, turizmde yaşanan dalgalanma büyük ölçüde kontrol altına alınmıştır.

Bu olumlu ivmenin her geçen ay artarak süreceği görülmektedir.

Hükümetten beklentim, kamu mali disiplininden taviz vermeden, vatandaşımızın günlük hayatını kolaylaştıracak, geleceğe daha güvenle bakabilmemizi sağlayacak tedbirler alıp hayata geçirmesidir.

Maruz kaldığımız iç ve dış saldırılar karşısında gösterdiği güçlü duruşa müteşekkir olduğumuz milletimizi huzursuz ve tedirgin edecek, kafasında soru işaretleri oluşturacak gereksiz adımlardan kaçınılması büyük önem arz etmektedir.

Meclisimizin de, yeni yasama döneminde hükümetimizin bu yöndeki çabalarına destek vereceğine inanıyorum.

Geçtiğimiz hafta yapılan olağanüstü toplantıda görüşülen tezkere konusunda, bir parti hariç, Meclisimizde sergilenen birlik ve beraberliği takdirle karşıladığımı özellikle belirtmek istiyorum.

Milletimizin özlediği Meclis görüntüsü işte budur.

Önümüzdeki dönemde milli konularda bu dayanışmanın çok daha sık, çok daha güçlü bir şekilde sergileneceğini ümit ediyorum.

Değerli Milletvekilleri,

Türkiye, 1984 yılından beri kesintisiz bir şekilde bölücü terörle mücadele ediyor.

PKK ve uzantıları yanında, ideolojik ve dini söylemlerle kurulan terör örgütleri de ülkemize önemli zararlar vermişlerdir.

FETÖ’nün devleti ele geçirmek için emniyetten yargıya, mülkiyeden orduya kadar tüm kurumlarımız üzerinden yaptığı saldırıları, milletimizle birlikte boşa çıkardık.

Terör örgütlerine karşı verilen mücadele, birlik ve beraberliğimizi en çok sergilememiz gereken alanların başında geliyor.

Hiçbir siyasi ve kişisel çıkar, terör örgütlerine destek anlamına gelecek bir söylemi, duruşu, politikayı mazur gösteremez.

Yargının, terör örgütü olarak tanımladığı yapıları doğrudan veya dolaylı olarak desteklemeyi hiç kimseye yakıştıramam.

Bu uğurda yüksek yargı kurumlarımızdan kürsü hakimlerimize, savcılarımıza kadar tüm yargı sisteminin yıpratılması anlamına gelecek beyan ve tutumları da asla doğru bulmuyorum.

Hele hele olağanüstü hal uygulamasına yönelik bir takım nitelemeler var ki, gerçekten kabul edilebilir değildir.

Türkiye’nin, darbe teşebbüsü ve terör örgütlerinin saldırıları gibi gerçekten olağanüstü tehditlerle karşı karşıya bulunduğunu kim inkâr edebilir?

Olağanüstü tehditler olağanüstü tedbirleri gerektirir.

Üstelik, hükümetin Anayasada belirtilen olağanüstü hal yetkilerinden gerçekten pek azını kullandığı, sadece aciliyet arz eden hususlarda bu yola başvurduğu da bir gerçektir.

Bugüne kadar, terör örgütleri ve mensupları dışında, olağanüstü halden zarar gören hiç kimse olmamıştır.

Terörle mücadelede duyulan ihtiyaçlar ortadan kalktığında elbette olağanüstü hal uygulaması da sona erecektir.

Diğer taraftan, savunma sanayinde ve teknoloji alanında elde ettiğimiz neticeler sayesinde, özellikle sınırlarımız içinde terör örgütlerini hareket edemez hale getirdik.

Sınır ötesi operasyonlarımızı da, bölgedeki diğer güçlerle sağladığımız işbirliği çerçevesinde adım adım ilerletiyoruz.

Fırat Kalkanı Harekâtı’ndaki başarımız, DEAŞ’a karşı kurulan koalisyonun mücadele stratejisini değiştirmiştir.

Şimdi de, Astana görüşmelerinde sağlanan uzlaşma çerçevesinde, İdlib bölgesinde güvenli bir alan oluşturmanın gayreti içindeyiz.

Buna karşılık bazı müttefiklerimizin, bizim terör örgütü olarak tanımladığımız yapılarla işbirliği konusundaki ısrarlarının, bölgedeki krizin daha derinleşmesine yol açtığını görüyoruz.

Bu konudaki düşüncelerimizi, duruşumuzu, politikalarımızı her platformda dile getiriyor, ikazlarımızı yapıyoruz.

Krizlerin yaşandığı ülkelerin toprak bütünlüğü ve toplumsal mutabakatı gözetmeyen, sahadaki gerçeklerle uyuşmayan hiçbir projenin başarı şansı yoktur.

Bu tür adımların varacağı yer, daha fazla acı, kan ve gözyaşıdır.

Biz Türkiye olarak, sınırlarımız içinde ve dışında, terör örgütleriyle mücadele konusundaki kararlılığımızı sonuna kadar devam ettireceğiz.

Sayın Başkan,

Değerli Milletvekilleri,

Irak, ilk Körfez Savaşı’ndan bu yana istikrara kavuşamamış, sürekli çatışmaların ve krizlerin yaşandığı bir ülkedir.

DEAŞ tehdidinin ilk patlak verdiği yer olan Irak’taki mezhep gerilimi, pek çok sorunun ana kaynağı durumundadır.

Şimdi bir de bu sıkıntıya, Kuzey Irak Yönetiminin attığı yanlış adımlar eklenmiştir.

Hem Irak Anayasasına göre, hem de uluslararası toplumun yaklaşımı itibariyle, Kuzey Irak Yönetiminin yaptığı referandumun herhangi bir karşılığı yoktur.

Buna rağmen, bu teşebbüs dahi başlı başına önemli bir sorundur.

Türkiye, Irak’taki tüm kesimlerin güvenliği, huzuru, refahı için yaptığı çalışmaların, Kuzey Irak Yönetimi nezdinden böyle karşılık bulmasının üzüntüsü içindedir.

Buradaki asıl sıkıntı bu girişimin yol açtığı sonuçların, asıl kimin işine yarayacağıdır.

Bu süreçten ne Kürtlere, ne Araplara, ne Türkmenlere, ne de diğer gruplara hayırlı bir sonuç çıkmayacağı çok açıktır.

Kadim devletlerin dahi varlıklarını korumakta zorlandıkları bir kaotik dönemde, bölgesel bir yapının bağımsızlık iddiası, başka güçlerin oyuncağı olmaktan öte bir anlam taşımayacaktır.

Sınırlarımızın hemen başında, hem Irak halkı, hem de Türkiye başta olmak üzere çevre ülkeler için daimi tehdit oluşturacak bir fitne kuyusunun kazılmasına göz yumamayız.

Hele hele uluslararası toplumun aidiyeti tartışmalı olarak gördüğü, bizim ise bir Türkmen kenti olduğunu çok iyi bildiğimiz Kerkük üzerinden ülkemizin tehdit edilmesine asla tahammül edemeyiz; bunun hesabını da mutlaka sorarız.

Erbil’deki Kürt’ün hakkını savunmak, Musul’daki Arap’ın, Kerkük’teki Türkmen’in hakkını yok saymak anlamına asla gelemez.

Yanı başındaki Türkiye’yi karşısına alma uğruna uzaklardan destek bekleyen Kuzey Irak Yönetimi, önünde sonunda hüsrana uğramaya mahkûmdur.

Hiç kimsenin bölgede yaşayan milyonlarca mazlum insanı, ambargoların, tecrit ve yaptırımların baskısı altında perişan etmeye hakkı yoktur.

Güvenliğin ve refahın formülünün birlikte, bütünlükte, dayanışmada arandığı bir dönemde bu tür ayrılıkçı heveslere kapılmak, en başta kendi toplumuna ihanet etmektir.

Kişisel hırslar ve iktidar kaygılarıyla yapılan bu yanlıştan bir an önce dönüleceğini umuyoruz.

Uluslararası toplumdan, dünyanın pek çok yerinde başka sorunların da tetikleyicisi olacak bu adımı cesaretlendirecek herhangi bir destek beyanının şu ana kadar gelmemiş olmasını önemli görüyorum.

Türkiye olarak Irak Merkezi Yönetimi ve İran’la birlikte çeşitli adımlar attık.

Uluslararası toplumun da bu adımlara destek vermiş olmasından memnuniyet duyuyoruz.

Konunun daha tatsız noktalara varmadan, bir an önce suhuletle ve sağduyuyla çözümü en büyük arzumuzdur.

Kuzey Irak Yönetimi, yaptığı yanlıştan dönme erdemini gösterdiğinde, Türkiye, devleti ve milletiyle bu kardeşlerimizin yanında olmaya devam edecektir.

Değerli Arkadaşlar,

Terör örgütleriyle mücadelemizde bizi en çok hayal kırıklığına uğratanların başında Avrupa Birliği ülkeleri geliyor.

Türkiye’nin Avrupa Birliği üyeliğine, öyle gizli saklı da değil, göstere göstere engel olanların, terör örgütlerine karşı sergiledikleri müsamahakâr tutumdan fevkalade rahatsızız.

Biz diyoruz ki, PKK bölücü bir terör örgütüdür, devletimizi yıkmaya çalışmaktadır, bunun için sürekli terör eylemleri düzenlemektedir.

Biz diyoruz ki, FETÖ bir ihanet çetesidir, devleti ele geçirmeye teşebbüs etmiştir, başlattığı darbe girişiminde 250 vatandaşımızı şehit etmiştir. 2193 vatan evladı gazi olmuştur.

Aynı şekilde cinayetten soyguna, adam kaçırmadan emniyet güçlerine saldırıya kadar her çeşit suça bulaşmış çeşitli terör örgütü mensuplarının bilgilerini kendilerine veriyoruz.

Peki, Avrupa ülkeleri bunun karşılığında ne yapıyor dersiniz?

Hiçbir şey.

Bugün Avrupa, teröristlerin ellerini kollarını sallayarak dolaştıkları, Türkiye’nin meşru yönetimine karşı her türlü organizasyonu yapabildikleri bir yer haline gelmiştir.

Bir Avrupa ülkesinin parlamento binasının önünde, şakağıma silah dayanmış posterler açılıyor ve o ülkenin polisleri bunu sadece seyrediyor.

G20 zirvesindeyiz, şahsımın resmi, Sayın Putin’in resmi ve Suudi Arabistan Kralı’nın resmi, üçlü resim. Yanında da bir Mercedes otomobil, polisler etrafı çevirmiş, çok ilginçtir; öldürene Mercedes’in verileceği söyleniyor. O ülkenin Şansölyesine bunu söylediğimde, haberi yokmuş gibi orada yanındaki arkadaşlarına bakıyor. Nasıl haberiniz olmaz, mümkün mü? Ama dert başka. Türkiye üzerinden bir politika, seçim hazırlığı yapmak.

Şu anda bakıyoruz,kıtanın her köşesinde terör örgütlerini, teröristleri, onların işledikleri cinayetleri yücelten broşürler, afişler dağıtılıyor, bunun için stantlar kuruluyor.

Kendi vatandaşları ülkemizde, terör dâhil çeşitli suçlardan yakalandığında hemen kapımıza dayananlar, bizim onlara ilettiğimiz dosyaları işleme dahi koymuyorlar.

Avrupa Birliği kurumlarının, fasıllardan serbest dolaşıma ve yardımlara kadar her konuda ülkemize karşı sergilediği ikiyüzlü tutum öylesine alenileşti ki, artık bu durumu örtecek mazeret dahi bulamıyorlar.

Türkiye’nin, 1959 yılında ilk başvuruyu yaptığı, 1963 yılında Ankara Anlaşmasını imzaladığı tarihten beri gösterdiği bu sabrı, Avrupa Birliği’nin yanlış anladığını görüyoruz. Demek ki hala anlayamamışlar.

Buna rağmen, şunu açıkça ifade ediyorum.

Bu süreci bitiren, havlu atan, vazgeçen taraf biz olmayacağız.

Aslına bakarsanız, bizim Avrupa Birliği üyeliğine ihtiyacımız da kalmamıştır. Şayet bugün Avrupa Birliği bir atılım yapacaksa, bunun tek bir yolu vardır, o da Türkiye’yi üye yaparak, gerçek anlamda bir ekonomik ve kültürel genişleme hamlesini başlatmasıdır.

İşte Brexit’de hallerini gördük, kim bilir bunu neler takip edecek.

Eğer Avrupa Birliği bunu yaparsa, biz buradayız, Avrupa’nın geleceğine katkı vermekten memnuniyet duyarız. 5 milyonu aşkın onlarda soydaşımız var.

Yapmazsa da bizim için hiç fark etmez; kendi yolumuzda ilerlemeye devam ederiz.

Türkiye Büyük Millet Meclisi’ndeki tüm partilerimizin de iştirak ettiğini düşündüğüm bu politikamızı, Avrupa Birliği’nden kesin bir cevap alana kadar muhafaza edeceğiz.

Değerli Milletvekilleri,

Günümüz dünyasında artık hiçbir yer uzak değildir.

Bu durum, dünyanın neresinde yaşanırsa yaşansın, olumlu veya olumsuz her gelişmenin tüm ülkeleri, tüm toplumları etkilemesine yol açmaktadır.

Hele bizim gibi, 2 bin 200 yıllık devlet tecrübesine, 1.400 yıllık medeniyet müktesebatına, bin yıllık coğrafya hakimiyetine sahip bir ülke için, bu tür gelişmeler çok daha önemli hale gelmektedir.

Tarihi, kültürel ve sosyal olarak çok yakın ilişkiler ağıyla bağlı olduğumuz bölgelerde, ülkemize yönelik büyük bir sevgi, ama aynı zamanda büyük bir umut vardır.

Sevgiye sadece teşekkürle karşılık vermek mümkündür, ama umudun bize yüklediği sorumluluklar çok ağırdır.

Bu sebeple, nasıl Irak’a, Suriye’ye, Kafkasya’ya, Orta Asya’ya, Balkanlara, Doğu Avrupa’ya sırtımızı dönemiyorsak, aynı şekilde Kuzey Afrika’yı, Orta Afrika’yı, Güney Asya’yı da görmezden gelme hakkımız yoktur.

Yüreklerine Türkiye sevgisi kazılı kardeşlerimizin yaşadığı Libya’daki gelişmelerin bizi ilgilendirmediğini nasıl söyleyebiliriz?

Adına türküler yaktığımız Yemen’deki hadiseleri nasıl yok sayabiliriz?

Ecdadımızın her köşesine damgalarını vurduğu Afganistan’ı, Pakistan’ı, Hindistan’ı nasıl “öteki” görebiliriz?

Arakan’daki, Türkistan’daki, Kırım’daki mazlumları nasıl yüz üstü bırakabiliriz?

Körfez’deki kardeşlerimizi yaşadıkları krizlerle nasıl başbaşa bırakabiliriz?

Orta Doğu dediğimiz coğrafyaya gittiğinizde, mesela Kudüs’e baktığınızda gördüğünüz siluetlerin pek çoğu ecdadımızın yadigârıdır.

Türkiye, elbette Avrupa-Atlantik kurumlarıyla yakın işbirliği içindedir.

Ama bu, tarihimizi ve medeniyetimizi yok saymamız anlamına kesinlikle gelmiyor.

Tam tersine, tarihimiz ve medeniyetimizden aldığımız güç, bizim en büyük avantajımızdır.

Bugün hiç kimse Türkiye’ye baktığında, sadece Edirne’den Kars’a, Sinop’tan Hatay’a kadar olan bir ülkeyi ve içinde yaşayan 80 milyon insanı görmüyor.

Türkiye denilince akla, işte bu büyük tarihi ve kültürel arka plan geliyor.

Bunun için;

Arakan’daki mazlumlara da el uzatacağız…

Avrupa’daki vatandaşlarımızın haklarını da müdafa edeceğiz…

Orta Asya’daki, Kafkasya’daki, Balkanlardaki kardeşlerimizle de kucaklaşacağız…

Suriye’den, Irak’tan, başka yerlerden kaçıp canlarını kurtarmak için ülkemize sığınan milyonlara da sahip çıkacağız…

Hamdolsun, hepsini de yapabilecek güçteyiz.

Türkiye, geçtiğimiz yıl yaptığı 6 milyar dolarlık insani kalkınma yardımı ile rakam bazında Amerika’dan sonra dünyada ikinci, milli gelire oran bakımından ise ilk sırada yer alıyor.

Bazılarının bu durumu yadırgadığını biliyorum. Halbuki yardım alan değil yardım eden bir ülke olmak, üstelik bu konuda tüm dünyanın ilerisinde bulunmak bizim için bir şereftir.

Bu işler için kullandığımız kaynaklar, bugün bizim hiçbir projemize, hiçbir çalışmamıza mani olmaz.

Ama bu şekilde insanların gönlünde edindiğimiz yere ise paha biçilemez.

Türkiye’nin bu çalışmalarıyla, hem geçmişine sahip çıktığı, hem de geleceğine yatırım yaptığı unutulmamalıdır.

Değerli Milletvekilleri,

Zor bir dönemden geçtiğimiz şu günlerde, geleceğe ümitle bakmak için de sebebimiz çoktur.

Bölgemizdeki tüm terör örgütlerinin içeriden ve dışarıdan saldırılarıyla yıkamadıkları bir Türkiye, güçlü bir Türkiye’dir.

Uluslararası alanda yalnızlaştırma çabalarına rağmen, tüm platformlarda en ön safta yer alan bir Türkiye, güçlü bir Türkiye’dir.

Ekonomik, sosyal, siyasal krizlere karşı bu derece dayanaklılık gösteren bir Türkiye, güçlü bir Türkiye’dir.

Her imtihan, aynı zamanda bir imkândır.

Her kriz, beraberinde yeni fırsatları da getirir.

Türkiye, çevresinde yaşanan krizlerin fırsat pencerelerini yakalama konusunda ciddi çaba gösteriyor.

Cumhurbaşkanından hükümetine, iş dünyasından sivil toplum kuruluşlarına kadar tüm gücümüzle bu imkânları değerlendirmenin gayreti içindeyiz.

Geçmişte ülkemize mesafeli yaklaşan pek çok ülkenin ve liderin, artık çok daha güvenle ve inançlı bir şekilde yanımızda yer aldığını görüyoruz.

Kendi iç siyasetlerindeki dengeler sebebiyle, kamuoyu önünde ülkemiz aleyhinde beyanlarda bulunanların kapalı kapılar ardında nasıl farklı görüşler ifade ettiklerini, sizler de yakından biliyorsunuz.

Türkiye’nin 2023 hedeflerini, er veya geç gerçekleştireceği artık genel bir kabul haline gelmiştir.

Şimdi daha ötesine geçiyor, 2053 ve 2071 vizyonlarımızın altını doldurma sürecini başlatıyoruz.

Bu konuda Türkiye Büyük Millet Meclisimize de çok önemli görevler düşüyor. Buradan, tüm partilerimize, tüm milletvekillerimize çağrıda bulunuyorum. Gelin ülkemizin bu kritik dönemden mümkün olan en güçlü şekilde çıkmasını birlikte sağlayalım.

Gelin Türkiye’nin geleceğini beraber inşa edelim.

Gelin 2053 ve 2071 vizyonlarını birlikte somutlaştıralım.

Gelin milletimizin karşısına farklılıklarımızla değil müştereklerimizle çıkalım.

İşte o zaman ülkemizin büyüme, kalkınma, gelişme performansının katlanarak arttığını göreceğiz.

2019 seçimlerinin bu güzel temennileri hayata geçireceğimiz bir dönüm noktası olmasını temenni ediyorum.

Meclisimizin yeni yasama yılında yapacağı çalışmalarda ortaya koyacağı birlik, beraberlik, kardeşlik, dayanışma ruhuyla milletimize bu umudu vermesini diliyorum.

Bu vesileyle geçen hafta ebediyete, ahirete uğurladığımız, Abdulkadir Kardeşime de Allah’tan rahmet diliyorum. Ailesine başsağlığı diliyorum ve parlamentomuzun bir mensubu olarak, Rabbim kendisini cennetiyle İnşallah müşerref kılsın.

Bu düşüncelerle bir kez daha, Türkiye Büyük Millet Meclisimizin 26’ncı Dönem 3’üncü Yasama Yılının hayırlı olmasını, başarılı geçmesini temenni ediyor, hepinize sevgilerimi, saygılarımı sunuyorum.

Kalın sağlıcakla.

Kıymetli sivil toplum önderleri,

Değerli kardeşlerim,

Saygıdeğer misafirler,

Sizleri en kalbi duygularımla, muhabbetle, hasretle selamlıyorum.

Doğu ve Güneydoğu Anadolu bölgemizden gelen siz kıymetli kanaat önderlerimizi ağırlamaktan büyük memnuniyet duyuyorum.

Cumhurbaşkanlığı Külliyesi’ni, milletin evini, bu gazi mekânı teşrifleriniz için her birinize ayrı ayrı teşekkür ediyorum.

Bugün, sizlerle istişare etmek, hasret gidermek amacıyla birlikteyiz.

Gerek şehirler yaptığımız ziyaretler sırasında, gerekse Ankara’da çeşitli vesilelerle bölgedeki kardeşlerimizle bir araya geliyoruz.

Bu tür buluşmalarda, hem kendi görüşlerimizi ifade etme imkânı buluyor, hem de sizlerin düşüncelerini, değerlendirmelerini öğrenme fırsatı yakalıyoruz. Böylece geleceğe yönelik istikamet belirlemede kendi hatlarımızı tayin ediyoruz.

Bugüne kadar ülkemizin hemen hemen tüm kritik karar süreçlerinde sizlerle zaman zaman bir araya geldik.

Birlikte tespit ettiğimiz hedefler doğrultusunda, sizlerin katkılarını, desteklerini alarak yolumuza devam ettik.

Peygamber Efendimiz bir hadis-i şeriflerinde “İstihare eden yanılmaz, istişâre eden pişman olmaz, iktisâd eden de yoksul olmaz” buyuruyor.

Hamdolsun milletimizle, onun temsilcileri olarak gördüğümüz kanaat önderlerimizle istişare ettiğimiz hiçbir konuda bizler de nedamet yaşamadık, herhangi bir pişmanlık duymadık.

Ülkemizde ve bölgemizde çok önemli hadiselerin yaşandığı hassas bir dönemde bir kez daha sizlerle birlikte istişare etme ihtiyacı duyduk.

Bugün sizlerle yapacağımız fikir teatisinin, önümüze yeni ufuklar açmasını, ülkemiz ve milletimiz için hayırlara vesile olmasını, Allah’tan niyaz ediyorum.

Aziz kardeşlerim…

İçinde bulunduğumuz kadim coğrafya gerçekten de sancılı, çalkantılı ve meşakkatli bir dönemden geçiyor.

Kartların yeniden karıldığı, haritaların yeniden masaya konulduğu bir sürecin içindeyiz.

Geçtiğimiz asırda olduğu gibi, bu dönemin parolası da “böl, parçala ve yönet, hatta yut”

Küresel sömürge odaklarının yıllardır el attıkları her yerde başarıyla uyguladıkları bu taktik, bir kez daha bölgemizde tedavüle sokulmuştur.

Suriye’nin kuzeyinde, hemen yanı başımızda, tüm ikazlarımıza ve itirazlarımıza rağmen oluşturulmaya çalışılan terör kantonları, bu karanlık projenin bir parçasıdır.

Aynı şekilde Yemen’den Libya’ya kadar birçok yerde, aynı plan farklı istismar araçları üzerinden hayata geçirilmek isteniyor.

Bakınız bundan bir asır önce, dönemin sömürgecileri, Osmanlı Devletini kolay yutulan parça haline getirmek için “ulusçuluk” kartını açmışlardır.

Günümüzde de aynı aktörler tüm bölgeyi “etnik ve mezhebi taassup” üzerinden dizayn etmeye çalışıyorlar.

Figüranlar değişmekle, babaların yerini oğullar, zalimlerin yerini başka zalimler almakla beraber, senaryo hep aynı kalıyor.

Her zaman yaptıkları gibi bugün de birilerinin kulağına, hoşlarına gidecek teklifler fısıldanıyor, ama dışarıya karşı başka şeyler söyleniyor.

Ama bu sözler hiçbir zaman tutulmamış, hayaller hiçbir zaman gerçeğe dönüşmemiştir.

Tahrip edilen kardeşlik, güven, huzur ikliminin yerine barışın, esenliğin, güvenliğin konulduğu da asla vaki değildir.

Yaşanan kaosun ardından elde kalan tablo, senaryonun asıl sahipleri dışında hiç kimseye mutluluk ve refah getirmemiştir. Uğruna ihanetlerin sergilendiği hevesler kursaklarda kalırken, ortaya çıkan parçalanmışlık, sınırları çizenler dışında hiç kimseye kazanç sağlamamıştır.

Aradan geçen onca süreye rağmen, komşular arasındaki güvensizlikler, çekişmeler, iç savaşlar, sefalet ve daha nice sorunlar bölgenin yakasını bırakmamıştır.

Bölgemizde bir türlü kapanmayan yaraların esas sebebi işte budur.

Unutmayalım ki tarih, bir ibret vesikası olduğu kadar aynı zamanda istikbalin de pusulasıdır.

İstiklal Şairimiz Mehmet Akif’in dediği gibi;

Geçmişten adam hisse kaparmış... Ne masal şey!

Beş bin senelik kıssa yarım hisse mi verdi?

“tarih"i "tekerrür" diye tarif ediyorlar;

Hiç ibret alınsaydı, tekerrür mü ederdi?

Evet, tarih ibret almayanlar için tekerrür eder.

Bunun için bizim tüm imkânlarımızla geçmişteki hataların tekrarlanmaması için gayret göstermemiz gerekiyor.

Değerli kardeşlerim…

Bölgemize yönelik bu kanlı senaryonun önündeki en büyük engel hiç şüphesiz Türkiye’dir.

Bu oyunun başarılı olabilmesi, ancak Türkiye’nin zayıflamasına, tökezlemesine ve düşmesine bağlıdır.

Çünkü güçlü Türkiye, bölgesel huzur ve istikrarın güvencesi demektir.

Dış politikada etkin Türkiye, kurulan tezgâhı sahiplerinin başına geçiren ülke demektir.

Ekonomik bakımından kendi ayakları üzerinde duran Türkiye, aynı zamanda tüm kardeş ve dostlarının da aydınlık geleceğinin müjdecisi demektir.

Bunun için, ülkemiz içeriden ve dışarıdan kuşatılmaya çalışılıyor.

Biz, ülkemize çizilen sınırlara eyvallah demediğimiz, gücümüzü sadece milletimizden aldığımız, bu güvenle üzerimize giydirilmeye çalışılan deli gömleğini yırtıp attığımız için hedef alınıyoruz.

Gezi olayları, 17- 25 Aralık yargı-emniyet darbesi, bölücü örgütün çukur eylemleri ve son olarak 15 Temmuz hain kalkışması, Türkiye’nin önünü kesme planının farklı kesimler eliyle yürütülen safhalarından ibarettir.

Evet, işte buyurun 15 Temmuz darbe girişiminin bir kısım failleriyle ilgili mahkeme kararını dün açıkladı. Bu dünya, etme bulma dünyasıdır. Samimi olmazsan, dürüst olmazsan bunun cezasını ama bu dünyada, ama ebedi âlemde muhakkak çekeceksin. Bunlar samimi değil, dürüst değil. Bu ülkeyi parçalamak, bölmek için bu adımları attılar. Mücadelemizi de sonuna kadar devam ettireceğiz, hukuk yoluyla her türlü adımı atacağız.

Suriye’de ve Irak’ta oynanan bölme, parçalama, etnik ve mezhebi kışkırtma oyunlarının amacı, Türkiye’yi güneyden kuşatmaktır.

Bu kuşatma faaliyeti sadece fiziki sınırlarımızdan ibaret de değildir.

Burada ülkemizin içini de kapsayan büyük bir oyundan bahsediyorum.

Allah’ın izni, milletimizin dirayetiyle, diğer saldırıları nasıl boşa çıkardıysak, bu oyunu da bozacağız, hiç şüphem yok.

Bölgemizde iç çatışmaların, acıların, gözyaşlarının hiç dinmediği yerlere bir bakın…

Hiçbiri de Türkiye’den daha güçlü değildi…

Hiçbiri de Türkiye’den daha büyük değildi…

Hiçbiri de Türkiye’den daha zengin değildi…

Tek parçayken bile istikrarı ve huzuru yakalayamamış bu bölgelerin, şimdi paramparça bir haldeyken çok daha iyi hale geleceğini beklemek, akıl karı değildir.

Çünkü bizim gücümüz tek millet, tek bayrak, tek vatan, tek devlet diye ifade ettiğimiz sağlam temellerimizden kaynaklanıyor.

Bu temellerden tek birine bile halel gelmesine izin vermeyeceğimiz gibi, hiçbir vatandaşımızın bunlardan tek biriyle dahi irtibatını koparmasına veya zayıflatmasına rıza gösteremeyiz.

Hep söylediğimiz gibi, bir olacağız, iri olacağız, diri olacağız, kardeş olacağız, hep birlikte Türkiye olacağız, budur bizim çıkış yolumuz.

Değerli kardeşlerim…

Bugün sizlerle açık yüreklilikle konuşacağım, gizli saklı bir şey olmayacak.

Birileri “çocukluk düşlerini” gerçekleştirecek diye tüm bölgemizin ve ülkemizin güvenliğinin tehlikeye atılmasına müsaade edemeyiz.

16 yaşında benim hayallerim vardı, işte şimdi o hayallerimi gerçekleştirdim, bundan sonrası beni çok da ilgilendirmiyor havasına girmek kuru hayaldi.

Şunu özellikle bilmenizi istiyorum: Referandum denilen olay bir sebeptir ama netice değildir. Netice bundan sonrasıdır. Burada iş bitmemiştir, sadece başlamıştır. Bir tarafında İran, Kuzeyinde Türkiye, Güneyinde ülke Irak Yönetimi, Batısında Suriye… Ne yapacaksın, nereye gideceksin, nasıl çıkacaksın? Buyurun, şimdi bütün hava sahaları da kapatılacak. Uçuşlar zaten yasaklandı, hava sahaları da kapatılacak. Kim gelecek, nasıl gideceksin? Yakında sınırlar da kapatılacak. Nasıl girişini, çıkışını yapacaksın? Bir devleti yöneten bu şeyleri böyle çocukça değerlendirir mi? Devlet yönetiyorsun! Eyalet devleti de olsa, eyalet yönetimi de olsa, bu bir yönetim. Duygusal olarak kendini tatmin etmek için böyle bir adım atılır mı? Senin yanı başında 350 kilometre Türkiye var. Memurunun maaşını ödeyemiyordun, bize geldin. Başbakanlığım dönemimde kendisine 2 milyar dolar kredi açtık, memurunun maaşını ödesin diye. Peki, sana bu aklı kim veriyor? Sadece arkanda İsrail var. Sağ tarafına Fransa’nın eski Dışişleri Bakanını almışsın, sol tarafına da bir başka Yahudi’yi almışsın ve onlarla beraber masa üstünde çalışma yapıyorsun. Onlar sana dost değil,. Onlar bugün senin yanında olur, yarın yok olurlar. Sen bize bakacaksın. Niye o memurunun maaşını ödeyemediğin zaman onlara gitmedin? Niye onlardan o zaman bir destek alamadın? Onlar sana bu destekleri yapsaydılar. İşte bu, nasıl bir anlayışla buranın yönetildiğini gösteriyor.

Hele hele DEAŞ’la mücadelenin sebep olduğu kaosu fırsata çevirmek, asla kabul edilemeyecek bir davranıştır.

Bizim bölgemizdeki hiçbir etnik veya dini grupla sorunumuz, sıkıntımız yoktur ve olmamıştır.

Benim ülkemde bunca Kürt kardeşim var, benim onlarla bir sorunum yok. Ama bu ne diyor? “Bu, benim 16 yaşımdan beri hayalimdi” diyor. Laf mı, otur oturduğun yerde. İşte Irak’ta Irak Bölgesel Yerel Yönetimin başındasın. Her şeyi alıyorsun, veriyorsun, gidiyor, geliyor. Bütün altyapı-üstyapıyla farklı bir yönetim var. Maalesef ciddi bir faturayı orada yaşayan tüm Kürt’ü, Türkmen’i, Arap’ı, Ezidi’si, Süryani’si, hepsine böyle bir faturayı kesti. Çok enteresan, bir dostum söylüyor; “bir arabaya bindik” diyor. “Oyunu nereye verdin?” diye sordum diyor. “Evet” dedim diyor, referanduma “evet” demiş. “Peki, şimdi burada sıkıntılar başlarsa ne yapacaksın?” diye sordum diyor şoföre. “Çoluğu çocuğu alacağım Türkiye’ye gideceğim” diyor. Görünen köy kılavuz istemez ki! Zaten durum bu, başka yapılacak bir şey yok. Ama maalesef baştaki bu işi düşünmüyor. Türkiye, tarihi boyunca olduğu gibi bugün de daima başı sıkışanların kapısını çaldığı, ilk sığındığı güvenli liman durumundadır. Böyle olmaya da devam edecek.

Kardeşlerim, şu anda 3,5 milyon Suriyeli kardeşimiz bizde mi? Bizde. 250 bin Iraklı bizde mi? Bizde. Biz kapıları kapadık mı onlara? Biz ayırt ettik mi? Bunların içinde Kürt’ü var, Türkmen’i var, Ezidi’si var, Süryani’si var, hepsi var. Niye? Ya biz yaratılanı Yaradan’dan ötürü sevdik be. Nasıl biz Allah’ın kuluysak, onlar da Allah’ın kulu ya, biz değişiklik yapamayız. Biz başka ülkelere benzemeyiz, biz farklıyız.

Şimdiye kadar özellikle bölgemizde yaşanan her krizde, köken, dil, mezhep, meşrep ayrımı yapmadan tüm kardeşlerimize sahip çıkmanın gayreti içinde olduk.

Mazlumun da zalimin de kimliğine bakmadık.

Kuzey Irak’taki Kürt kardeşlerimizin, Arap ve Türkmen kardeşlerimizin ne zaman başı derde girse, yanlarına daima Türkiye’yi, Türk Milletini buldular.

Körfez savaşlarından DEAŞ saldırılarına kadar ülkemize sığınan yüzbinlerce kardeşimizi bağrımıza bastık; onlarla ekmeğimizi, suyumuzu, soframızı paylaştık.

Eskiden beri Balkanlardan Kafkasya’ya kadar nerede derde düşen, zulüm gören bir kardeşimiz varsa, sığınağı bu topraklar olmuştur.

Bunu yaparken de hiçbir maddi karşılık beklemedik, beklemiyoruz.

Kardeşlik ve komşuluk hukukunun bir gereği olarak yaptığımız hiçbir işten, hamdolsun, pişman değiliz.

Hani bizde güzel bir söz var ya; “BALIK BİLMEZSE HALIK BİLİR”, olay bu. Biz bu inançla bundan sonra da hiçbir ayrım yapmadan kapımıza geleni geri çevirmeyecek, mazlum ve mağdurların yanında olmayı sürdüreceğiz.

Çünkü biz insani eşrefi mahlûkat olarak görüyoruz.

Biz mazluma bakarken Kürt, Türkmen, Arap, Çerkez, Tatar görmüyoruz; sadece ve saden insan görüyoruz, can görüyoruz.

Hepsinden öte kendimiz için ne istiyorsak, kardeşlerimiz için de aynısını talep ediyoruz.

Ülkemizle beraber tüm bölgemizde barış istiyoruz, esenlik istiyoruz; herkes için huzur, güven ve emniyet istiyoruz.

Şunu açık ve net olarak ifade etmek isterim…

Türkiye’nin Kuzey Irak Bölgesel Yönetimi’nin referandum kararına karşı ortaya koyduğu tepkinin, ne Kürtlerle, ne Kürtlükle bir ilgisi yoktur.

Bizim tepkimiz, Irak’ın birliğe, beraberliğe ihtiyacı olduğu bir dönemde, hiçbir gereği ve zorunluluğu yokken, üstelik de ülkemize danışılmadan böyle bir teşebbüste bulunulmuş olmasıdır. Bu Irak’ın toprak bütünlüğüne bir defa bir ihanettir.

Kuzey Irak Yönetimi, kısa vadeli çıkarlar adına, Türkiye’yle kurduğu güçlü dostluğu hiçe saymış, kardeşlik hukukuna riayet etmemiştir.

Biz, bu benim karşıtımdır, bu da oranın Cumhurbaşkanıdır; asla böyle bir şeye bakmadık. Kim bize geldiyse kapımızı açtık, makamımızda onları kabul ettik. Niye? Bizim bakışımız farklıydı onun için. Ama bakın onlar bunu dahi anlamadılar. Özel temsilcilerimizi göndermek suretiyle devamlı ilişkilerimizi sağlam tutmanın gayreti içerisinde olduk, ama onlar bunu anlamamakta direndiler.

Kararın yanlışlığına dair ikaz ve telkinlerimiz, maalesef mevcut yönetim tarafından dikkate alınmamıştır.

Hele hele gösterdiğimiz tepki karşısında ülkemizin iç güvenliği ile ilgili aba altından sopa gösterilmesi, tehditvâri açıklamaların yapılması ise tam bir hoyratlıktır.

Türkiye’nin milli birliğini, toprak bütünlüğünü, vatandaşlarının can ve mal güvenliğini hedef alan açıklamalar yapmak kimsenin haddine değildir.

Yapılan referandumun hem uluslararası hukuk, hem de Irak anayasası bakımından hiçbir meşruluğu ve temeli yoktur.

Anayasa Mahkemesi Irak’ta bunu kabul ediyor mu? Etmiyor. Irak Parlamentosu kabul ediyor mu? O da etmiyor. Buyur, daha baştan bir defa bittin ya, bittin. Attığın adımın hiçbir kıymet-i harbiyesi hukuk noktasında zaten yok. Bu ne çocukluktur ya, böyle şey olur mu? Yaptığın iş doğru mu-değil mi, bunu bir şeyle tevsik edeceksin, belgeleyeceksin. Yaptım oldu; yok! Böyle şey yok. Hepsi, boşta kalırsın.

Bu girişim, ne bölgedeki Kürt kardeşlerimizin ne de Irak halkının diğer unsurlarının hayrına olamaz.

Son birkaç haftadır bölgedeki destek gösterilerinde açılan bayraklar, bazı ülkeler tarafından yapılan açıklamalar, bu işin arkasında kimlerin olduğunu açıkça ortaya koyuyor.

Kuzey Irak Bölgesel Yönetimi, ellerinde masumların eksilmeyen kanıyla bölgemizdeki sorunların kaynağı olan bir gücün oyununa geliyor.

Atalarımız ne demiş, çok hoşuma gider: “El atına binen tez iner”

Emin olun Kuzey Irak’ta da yaşanacak olan budur.

Burada amaç bölgede sürekli kanatılacak, sürekli kanırtılacak, sürekli deşilecek bir yara açmaktır.

Kuzey Irak Yönetimi bu yarayı açmaya, bu fitne ateşini yakmaya talip olmuştur.

Tüm bölge ülkelerinin tepkisini alma pahasına yapılan böyle bir girişimin hedefine ulaşma şansı elbette yoktur.

Böyle bir sürecin kazananı, sadece bölgemizi kan ve gözyaşı üzerinden yeniden dizayn etmek isteyenler olacaktır.

Kuzey Irak Bölgesel Yönetimi’nden, hatalarından gerekli dersi çıkarmalarını ve yaptıkları yanlışı telafi edecek adımları bir an önce atmalarını bekliyoruz.

Bu konuda zaman onların aleyhine işliyor.

Açıkçası biz, Suriye’de, Irak’ta, Yemen’de onca sorun varken, bunlara yenilerinin eklemesini asla arzu etmiyoruz.

Bunun için soğukkanlılıkla, devletimizin geleneğine yakışan bir vakar içinde ama kararlılıkla yolumuza devam ediyoruz.

Değerli kardeşlerim…

Türkiye, bölgesinde ve dünyada yaşanan tüm sıkıntılara, krizlere, çalkantılara rağmen, hedefleri doğrultusundaki kararlı yürüyüşünü sürdürmektedir.

Bir yandan ülkemizin etrafındaki bu ateş çemberini kırmanın gayreti içindeyken, diğer yandan da ekonomide, yatırımlarda, güvenlikte, adalette, diplomaside çok önemli başarılara imza atıyoruz.

Büyüme rakamlarımızdan ihracata kadar ekonomide aldığımız sevindirici haberler, bize geleceğimiz için güven veriyor.

Çalışarak, üreterek, istihdam sağlayarak ülkesine ve milletine katkıda bulunmak isteyen herkese, devletimizin kapıları sonuna kadar açıktır.

Türkiye; zenginliklerini sadece belirli kesimlerin elinde toplayan kimi ülkeler gibi, garipleri, mazlumları, kimsesizleri yok sayan bir devlet asla değildir, olmayacaktır.

Geçtiğimiz 15 yılda ülkemizdeki tüm bu kesimleri desteklemek için yaptığımız sosyal yardımların tutarı 233 milyar lirayı geçmiştir.

Bir başka ifadeyle her yıl 15,5 milyar liralık sosyal yardımı vatandaşlarımızın hizmetine sunmuş bulunuyoruz.

Türkiye’nin milli geliri 236 milyar dolardan 860 milyar dolara, kişi başına geliri 3 bin 500 dolardan 11 bin dolara yükseltirken, ortaya çıkan zenginlikten herkesin istifade etmesini sağladık.

Bugün, insanımızın hayat şartlarının geçmişle mukayese edilemeyecek kadar iyi bir düzeyde olduğu, vicdan sahibi herkesin kabul edeceği bir gerçektir. Ama vicdan sahibi olmayanlar zaten iftira atmaya devam ediyor.

Aynı şekilde, hiçbirine en küçük bir müsamaha göstermeden tüm terör örgütlerinin üzerine gittik, gidiyoruz.

Bizim için PKK neyse FETÖ odur.

Bizim için DEAŞ neyse DHKP-C ve benzeri örgütler de aynıdır.

Ülkemize ve milletimize zarar veren, geleceğimize kast eden hiçbir örgütü bu topraklarda yaşatmayacağız. Bunu da özellikle ifade etmek istiyorum.

Terör örgütlerine doğrudan veya dolaylı destek veren hiç kimse, bu ülkenin ekmeğini yemeyi, suyunu içmeyi, imkânlarından faydalanmayı hak etmiyor demektir.

FETÖ gibi hain yapılarından temizlenen ve teknolojik olarak tahkim edilen güvenlik güçlerimiz, elhamdülillah şu anda teröristlere nefes aldırmıyor.

Bu topraklarda tek bir terörist kalmayana kadar mücadelemizi aralıksız sürdüreceğiz.

Devlet olarak bunu yaparken de hukuktan, adaletten, demokrasiden asla taviz vermeyeceğiz.

Gerek terörle mücadelemiz, gerek bölgemizdeki gelişmeler, gerekse 2023 hedeflerimiz bakımından 2019, Mart ve Kasım seçimleri Türkiye için çok önemli bir dönüm noktasıdır.

Mart’ta yapılacak olan yerel seçimlerle Türkiye adeta bir değişim, bir dönüşüm yaşayacak. Arkasından Kasım seçimlerinde Cumhurbaşkanlığı Hükümet Sistemiyle ilgili kararını verecek.

Cumhurbaşkanlığı Hükümet Sistemini ilk defa devreye alacağımız bu yıla kadar, mücadelemizi de, reformlarımızı da kesintisiz sürdürmekte kararlıyız.

Bu kritik süreçte en büyük desteği siz değerli kanaat önderlerimizden bekliyoruz.

Özellikle Güneydoğu, Doğu bizim için en önemli şu anda operasyonları yaptığımız, şehircilik noktasında, çevrecilik noktasında adımları attığımız bölge. İşte görüyorsunuz, Çevre Şehircilik Bakanlığımızın çalışmaları, tüm ilgili bakanlıklarımızın yaptığı çalışmalarla elhamdülillah şehircilikte buralar çok farklı bir sürecin içerisine giriyor. İnsanca yaşamanın erdemine erilmesi bakımından şehircilik nedir, bunları buralarda şimdi çok daha farklı bir şekilde görüyoruz. Çünkü biz insanımıza oralarda insanca yaşamaktan çok uzak, altyapısı olmayan, üstyapısı olmayan şehirler olarak onlara bırakmayı istemedik. Onun için de yoğun bir şekilde illerimizde bu yıkım çalışmalarını yaparken, bir taraftan da ne yaptık, inşa çalışmalarını hızla devam ettiriyoruz. Burada bedeli şudur, bedeli budur demedik. İstedik ki Batıda ne varsa Doğuda da o olsun.

Biz birliğimizi, beraberliğimizi, kardeşliğimizi, dayanışmamızı ne kadar güçlü tutarsak, üzerimizde oynanmak istenen oyunları o kadar hızlı bozar, kendi oyun planımızı o kadar hızlı sahaya sürebiliriz.

Bizim oyun planımız, önce 2023 hedeflerimize ulaşmak, ardından da 2053 ve 2071 vizyonlarımızı hayata geçirmektir.

2053 ve 2071 vizyonlarımızı da inşallah torunlarımız görür diye düşünüyorum. Ama biz onlara öyle bir Türkiye bırakalım ki, onlar da dedelerinin onlara bıraktığı Türkiye’den mutlu olsunlar. Bizlere de dualarıyla inşallah güç katsınlar.

Bu duygularla bir kez daha siz değerli kardeşlerime saygılarımı, sevgilerimi sunuyorum, Allah yar, yardımcımız olsun.

Değerli Muhtarlarımız,

Kıymetli Kardeşlerim,

Sizleri en kalbi duygularımla, hasretle, muhabbetle, selamlıyorum.

Cumhurbaşkanlığı Külliyesi’ne, milletin evine, bu gazi mekâna hoş geldiniz.

Muhtarlar Toplantımızın 40’ıncısında sizlerle birlikteyiz.

Bugün de Ağrı, Bitlis, Diyarbakır, Elazığ, Eskişehir, Hakkari, İstanbul, Kahramanmaraş, Kastamonu, Malatya, Manisa, Sakarya, Siirt ve Şanlıurfa illerimizden gelen siz kıymetli muhtarlarımızı misafir ediyoruz.

Böylece, muhtarlar toplantımızın “40’ını çıkartarak” bir dönüm noktasını daha geride bırakmış oluyoruz.

Ülkemizdeki 50 bin muhtarımızın tamamıyla bir araya gelmek üzere çıktığımız bu yolda, bugünkü toplantımızla birlikte 20 bine yaklaştık.

Cumhurbaşkanlığı Külliyesinin önemli bölümlerinden biri olacak sergi ve toplantı salonumuz bittiğinde, inşallah 2 bin kişilik gruplar halinde bu buluşmaları gerçekleştireceğiz.

Hedefimiz, 2019 Kasım ayına kadar, tüm muhtarlarımızla bir araya gelmiş olmaktır.

Bu hedefe ulaşamasak bile, milletimizin ve sizlerin teveccühüyle görevimize devam edecek olursak, 2019 Kasım’ı sonrasında da toplantılarımızı sürdüreceğiz.

Yarının sizler için anlamlı bir gün olduğunu biliyorum.

Esasen, bu buluşmayı yarın yapacaktık.

Ancak, yarın öğleyin Nijerya Cumhurbaşkanı misafirimiz olacağı için, sizlerle olan toplantımızı bugüne almak durumunda kaldık.

Evet… 19 Ekim Muhtarlar Gününüzü şimdiden tebrik ediyorum.

Bu anlamlı gün vesilesiyle ülkemizdeki tüm muhtarlarımıza ifa ettikleri önemli görevde Rabbim’den muvaffakiyetler diliyorum.

Değerli Kardeşlerim…

Seçimle işbaşına gelen görevlerin ilk basamağını teşkil eden muhtarlarımızla, en üst basamağını oluşturan Cumhurbaşkanlığı arasında böylesine bir gönül köprüsü kurulmasını çok önemli görüyorum.

Dikkat ederseniz, milli iradeye saygı duymayanlar, Cumhurbaşkanına yaptıkları saygısızlığın aynısını muhtarlarımıza da yapıyor.

İstanbul Büyükşehir Belediye Başkanlığı görevimizden haksız bir şekilde alınıp cezaevine yollandığımızda, arkamızdan “muhtar bile olamaz” manşetleri atmalarının sebebi budur.

Çünkü onların derdi, muhtarla, belediye başkanıyla, milletvekiliyle, cumhurbaşkanıyla değil; doğrudan doğruya milletin kendisiyledir, değerleriyledir, kültürüyledir, tarihiyledir.

Rahmetli Âşık Veysel’i kılık-kıyafetinden dolayı Ankara’nın merkezine sokmayan zihniyet, sizin muhtar, benim Cumhurbaşkanı olarak görev yapmama da tahammül edemiyor.

Ellerinden gelse, bizleri bir dakika bu hizmet makamlarında tutmazlar.

Nitekim geçmişte, 27 Mayıs’tan 28 Şubat’a kadar her fırsatta bunu yapmışlardır.

Ülkemizde darbeler, her şeyden ve herkesten önce millete karşı gerçekleştirilmiştir.

En son 15 Temmuz’da hep birlikte yaşadığımız ihanet teşebbüsünün hedefi de doğrudan doğruya milletimizdi.

Cumhuriyet tarihimizde ilk defa, milli iradenin kalbi olan Meclis binası, milletin evi olarak tarif ettiğimiz Cumhurbaşkanlığı Külliyesi, emniyet teşkilatımızın birimleri bombalı saldırıya uğradı.

FETÖ ihanet çetesinin gözü dönmüş canileri, elinde bayrağı, dilinde tekbiri, kalbinde imanı, tunç yürekli kahramanlara mahsus cesaretiyle karşılarına dikilen milletimizin üzerine ateş kusmakta tereddüt etmediler.

Ama milletimiz, bu ihanete karşı öyle bir beraberlik ortaya koydu ki, inanın bana, tarihte eşi-benzeri olmamış bir cevabı bunlar gördüler.

Şair, o gecenin ruhunu ne güzel anlatmış:

“Zalimlere dur diyen isyanımız bir bizim

Devlere mezar olan destanımız bir bizim

Bin bir çiçekten gelen dermanımız bir bizim

Meşalemiz, o kutlu fermanımız bir bizim

Derdimiz divanedir; ozanımız bir bizim

Direnişe çağıran ezanımız bir bizim

Hangi denize varsak limanımız bir bizim

Nemrutları deviren imanımız bir bizim”

Evet… 15 Temmuz’da hainler emellerine ulaşamadılar, ama biz tıpkı Çanakkale’de, tıpkı İstiklal Harbinde olduğu gibi birliğimizi, beraberliğimizi, kardeşliğimizi bir kez daha perçinledik.

Sergiledikleri tüm caniliğe, tüm alçaklığa, tüm müptezelliğe rağmen başarısız olan bu hainler, şimdi adalet önünde hesap veriyor.

Yavaş yavaş neticelenmeye başlayan davalarda suçlu bulunan herkes, ihanetinin derecesine göre cezasını alıyor.

Yurt dışına kaçmış olanları da asla kendi hallerine bırakmayacak, hak ettikleri cezaya çarptırılana kadar peşlerinde olacağız.

İster yurt içinde, ister yurt dışında olsun, Türkiye’ye ve Türk Milletine bu ihaneti yapanların hiçbiri de, ömürleri boyunca rahat yüzü göremeyecek.

Ülkemizi ele geçirmek, milletimizi esir etmek için böyle bir alçaklığa kalkışanları, uğrunda dünyalarını ve ahiretlerini berbat ettikleri şarlatan da, onun ipini elinde tutanlar da kurtaramayacak.

Allah başka kimseyi şaşırtıp da böyle bir bataklığa saplatmasın.

Rabbim bizleri Sırat-ı Müstakimden ayırmasın.

Kardeşlerim…

Türkiye, sadece FETÖ’yle değil PKK’sından DEAŞ’ına kadar envai çeşit terör örgütüyle de mücadele ediyor.

Evet, açıkça söylemek gerekirse, Türkiye bir terör kuşatmasıyla karşı karşıyadır.

Şu anda ben burada muhtar kardeşlerimle bir hasbihalde bulunuyorum. Bu aynı zamanda bir dertleşmedir. Çünkü sizler iradeyi ortaya koyduğunuz zaman bu ülkeye kimsenin kolay kolay ihanet etmesi mümkün değildir, sizin iradeniz çok önemli. Tüm muhtarlar bu dayanışmamızı yaparken bulunduğumuz makamlar için yapmayacağız, elde edilecek birçok imkânlar için yapmayacağız. Allah için yapacağız, bu vatan için yapacağız, bu millet için yapacağız.

Değerli Kardeşlerim,

Bu makamların hepsi gelip geçicidir. Şahsımın bulunduğu makam da öyle, sizinkiler de öyle. Gün gelecek bu görevleri bırakacağız. Gün gelecek dünya bizi, biz dünyayı bırakacağız. Gideceğimiz yer belli; 2-2,5 metreküplük bir mezar, öyle mi? “Er kişi niyetine” deyip bizi oraya defnedecekler, ayrılıp gidecekler. Ne cumhurbaşkanı niyetine diyecekler, ne meclis başkanı, ne başbakan, ne bakan, ne muhtar demeyecekler, er kişi niyetine… Eğer geride hoş bir seda bırakmışsak, ha o zaman millet ne diyecektir? Allah cumhurbaşkanımızdan razı olsun, iyi şeyler yaptı. Allah başbakanımızdan razı olsun, iyi şeyler yaptı. Allah muhtarımızdan razı olsun, iyi şeyler yaptı; mesele bu!

Onun için bu kuşatmanın görünürdeki aktörleri olan terör örgütlerini iyi bileceğiz; ama biz biliyoruz ki, onların arkasında farklı emelleri olan farklı güçler var.

Millet olarak iki asırdır bu tehditlere aşina olduğumuz için, soğukkanlılığımızı, dirayetimizi, aklıselimimizi asla kaybetmiyor, duygularımızı aklımızın önüne geçirmiyoruz.

Emin olun ülkemizin yaşadığı saldırılara başka hangi devlet ve millet maruz kalsa, şimdiye kadar çoktan teslim bayrağını çekmiş veya darmadağın olup gitmişti.

Biz, ne teslim olduk, ne de dağıldık; dimdik ayakta durduk.

Tüm bu saldırılar karşısında tek bir adım dahi geri atmadık.

Çünkü bizim lügatimizde bunlar yoktur, sadece mücadele vardır.

Bizim inancımızda Hakka ram olmak, halka güvenmek vardır.

Gerekirse canımızı ortaya koymaktan kaçınmayız, ama istiklalimizden ve istikbalimizden asla taviz vermeyiz.

33 yılını geride bıraktığımız terörle mücadele döneminde, 15 Temmuz’da, sınır ötesi operasyonlarımızda verilen her şehit, milletimizin hürriyeti hususundaki kararlılığının birer ispatıdır.

Her zaman söylediğim gibi, şehitlerimiz vatanımızın tapu senetleridir.

Ama bazıları şahadet nedir bilmiyorsa, şehitlik nedir bilmiyorsa, bunlara ne diyelim? Bunu anlamayanlar var, bu işi bilmeyenler var. O makamın nedenli âli olduğunu bilmeyenler var. Peygamberliğe en yakın makamın şahadet, şehitlik makamı olduğunu bilmeyen cahiller var ama öğrenecekler. Ne zaman? Doğru çizgiye geldikleri zaman, sırat-ı müstakime geldikleri zaman. Gelebilirlerse; gelemezlerse vay haline.

Bu ülkeye göz diken herkes, önce bu senedin bedelini ödemeyi göze almak zorundadır.

Türk Milleti öyle, köken, mezhep veya meşrep kışkırtmasıyla birbirine düşecek, kendi eliyle kendi ülkesini ateşe atacak bir millet değildir.

Bölgemizdeki diğer ülkelerde oynadıkları oyunu defalarca bizde de tedavüle sokmaya çalıştılar.

Kimi zaman ufak tefek hasarlar aldığımız oldu.

Ama gayelerine asla ulaşamadılar.

Bu süreçteki en büyük kaybımız, cumhuriyetimizin temel misyonu olan muasır medeniyet seviyesinin üzerine çıkma hedefimizin gerisinde kalmış olmamızdır.

Hamdolsun, geçtiğimiz 15 yılda yaptığımız icraatlarla, bu kaybı da büyük oranda telafi ettik.

Bir süredir, yeni ve daha büyük bir senaryoyla karşı karşıyayız.

Gaye hiç şüphesiz aynıdır: Ülkemizi bölmek, milletimizi parçalamak, bin yıllık kadim yurdumuzu darmadağın etmektir…

Fakat Türkiye, sadece 80 milyon vatandaştan, 780 bin kilometrekare vatan toprağından ibaret değildir.

Kendimizi bundan ibaret görürsek, hem kendimiz yanılırız, hem kalbi bizim için atan tüm kardeşlerimizi de yanıltırız.

Kıymetli Kardeşlerim

Türkiye’nin en büyük gücü, Balkanlardan Afrika’ya kadar uzanan geniş bir coğrafyada, ortak tarih geçmişi, kültür birlikteliği, medeniyet değerleri ile bağlı olduğu yüz milyonlarca kardeşe sahip olmasıdır.

Geçen hafta Ukrayna, oradan Sırbistan, oradan Sancak seyahatlerimi televizyon ekranlarında izleyenleriniz olmuştur, herhâlde. Sancak’ta Novi Pazar’da oradaki kardeşlerimizin sevgi gösterilerini izlemişsinizdir. Yolların sağı-solu, 7’den 70’e kadın-erkek nasıl bir heyecanı yaşadıklarını gördünüz. Bu aslında tarihin bize yüklemiş olduğu bir heyecandır. Tarihin bize yüklemiş olduğu bir coşkudur.

İşte bak şu anda iki bin kilometrekarelik Fırat Kalkanı Harekatının yapıldığı bölgede orada yaşayan insanlar, evet, Türkiye’den oraya giren askerimizi, bütün güvenlik güçlerimizi nasıl karşılıyor görüyorsunuz. Aynı şekilde İdlib’e askerimizin girişinde nasıl karşıladıklarını herhalde televizyonlarda izlediniz. Ne diyorlar? “Fatih’in torunları, hoş geldiniz.”

Kardeşlerim, bunlar durur dururken olmuyor. Mazlumlar, mağdurlar bizi bekliyor bizi… “Gelin bizi kurtarın” diyorlar. İşte bak Somali’de bir terör eylemi oldu, 300 civarında insan orada öldürüldü ve yüzlerce insan yaralı. Kim koştu oraya? Gene Türkiye. Ya nerede dünyadaki diğer ülkeler? Lafa geldiği zaman bakıyorsun hiç ortada bir şey bırakmıyorlar. Hadi ya sizin uçaklarınız yok mu, sizin cerrahlarınız yok mu, doktorlarınız yok mu? Niye göndermiyorsunuz? Şu anda bizim cerrahlarımız orada Recep Tayyip Erdoğan Hastanesinde operasyonlara giriyorlar. Gönderdiğimiz uçağımız oradan yaralıları aldı ve buradaki hastanelere getirdi. Şimdi buralarda bakımları, tedavileri yapılıyor, aileleriyle beraber geldiler.

Değerli Kardeşlerim

Bu bir dertli olma işidir. Biz dertliyiz dertli… Bizim derdimiz var. Nerede mağdur varsa, nerede mazlum varsa biz oradayız, biz duramayız. Bu iş öyle sıradan bir iş değil, rastgele bir iş değil. Onun için de bu sorumluluğun bilinciyle hareket ediyoruz.

İşte öyle bir güçtür ki, dünyanın en büyük ordularını, en gelişmiş silahlarını bir araya getirseniz, dengini bulamazsanız. Bu başka bir sevda…

Akif merhum, ne diyor:

Sarılır, indirilir mevki’-i müstahkemler,

Beşerin azmini tevkif edemez sun’-i beşer;

Bu göğüslerse huda’nın ebedi serhaddi;

‘o benim sun’-i bedi’im, onu çiğnetme’ dedi.

Asım’ın nesli… diyordum ya… nesilmiş gerçek:

İşte çiğnetmedi namusunu, çiğnetmeyecek.

Evet…Biz böyle bir ecdadın ahvadıyız. Çanakkale’de sadece bizim milletimizin değil, tüm mazlumların, tüm insanlığın, tüm ümmetin namusunu çiğnetmeyen ruh, işte bu ruhtur.

Bugün de Türkiye, kendisiyle birlikte tüm kardeşlerinin, tüm insanlığın izzetini, özgürlüğünü, geleceğini koruma mücadelesi veriyor.

Bize ne diyorlar? “Suriye’de ne işiniz var”, “Irak’ta ne işiniz var”, “Balkanlarda, Kafkaslarda, Orta Asya’da, Kuzey Afrika’da ne işiniz var” diye soruyorlar.

Tarih bilmez bu gafillere cevabımız şudur:

Ankara’nın doğusundaki ve kuzeyindeki tüm coğrafyalar kalbimizin bir yanı, batısındaki ve güneyindeki tüm coğrafyalar da kalbimizin diğer yanıdır.

İnsan kalbini parçalayabilir ve bir kısmından vazgeçebilir mi?

Öyleyse, biz de oralardan, oralardaki kardeşlerimizden vazgeçemeyiz.

İdlip’te yanan her ciğerin, bizim için Hatay’da, Gaziantep’te dökülen gözyaşından bir farkı yoktur.

Yıllarca rahmetli Abdurrahman Kızılay’ın sesi ve edasıyla dinlediğimiz o güzel Kerkük türküsünde ne diyor:

“Altın hızma mülayim

Seni hak’tan dileyim

Yaz günü temmuzda

Sen terle ben sileyim

Gün gördüm, günler gördüm

Seni gördüm şad oldum”

Şimdi biz, hepimizi yüreğimizden kavrayan bu güzel türkünün yakıldığı Kerkük’e nasıl sırtımızı dönebiliriz?

Ecdadımız, Gazi Mustafa Kemal, Misakı Milliyle en batıdan en doğuya, Kerkük’e kadar burada bu hattı çizmediler mi? Kerkük Türkmenleri oralarda değil miydi? Aynı şekilde Musul’da değil miydiler? Vardılar.

Bak ne diyor:

“Yar dayansın

Sineme yar dayansın

Men düştüm aşk oduna

Tutuşsun yar da yansın”

İşte böylesine içli bir Kerkük Divanını dinleyip de “Aman bu işlere karışmayalım” demek bize yakışır mı?

Aynen işte Somali’nin başkenti Mogadişu’da kalleş bir terör saldırısı oldu, 300 kişi ölü, çok daha fazla yaralı var.

Hemen ambulans uçağımızı gönderdik, gereğini yaptık.

Sözde gelişmiş ülkelerin tek kelime etmediği, kıllarını kıpırdatmadığı bu vahşet karşısında, insanlık vazifesini yerine getiren tek ülke Türkiye oldu.

Çünkü biz, asıl bunları yapmazsak kendimize, ecdadımızın bıraktığı mirasa, değerlerimize sırtımızı dönmüş oluruz.

Kurtuluş Savaşımızın ardından yeni devletimizi kurduğumuzda nüfusumuzun önemli bir bölümü, 5 milyon kilometrekarelik Osmanlı coğrafyasının dört bir yanından kopup gelmiş muhacirlerden oluşuyordu.

Cumhuriyet döneminde de farklı davranmadık.

Kimi zaman Balkanlardan, kimi zaman Kafkaslardan, kimi zaman daha başka coğrafyalardan gelen milyonlarca kardeşimizi bağrımıza bastık, ekmeğimizi bölüştük, vatanımızı vatanları olarak görmelerini sağladık.

Daha çeyrek asır önce, Birinci Körfez Savaşında, Kuzey Irak’taki Kürt kardeşlerimiz bir katliamla karşı karşıya kaldıklarında, hiç düşünmeden hemen sınırlarımızı açtık, gelen yüzbinlerce Kürt kardeşimizi misafir ettik.

Suriye’de işler 2011 yılından itibaren karıştığında, yine hemen sınırlarımızı açtık, gelen milyonlarca kardeşimizi misafir etmeye devam ediyoruz.

Aynı şekilde, bu süreçte Irak’taki karışıklıklardan kaçıp ülkemize gelen 250 bin kişiyi, Kürdü, Türkmeni, Ezidisi, Süryanisi, hepsine kapıyı açtık., topraklarımızda barındırmayı sürdürüyoruz.

Türkiye için bunların hiçbiri zül değildir, yük değildir.

Tam tersine biz zor günlerinde kardeşlerimizin yanında olmaktan memnuniyet duyuyoruz.

Bunun karşılığında hiçbir maddi beklentimiz yok.

Ancak, zor günlerinde yanlarında olduğumuz kardeşlerimizin, ülkemizin istiklal ve istikbaline yönelik konularda hassasiyet gösterilmesini beklemenin de hakkımız olduğunu düşünüyoruz.

Sevgili Dostlar

Bizim, ne Irak’taki, ne de Suriye’deki Kürt kardeşlerimizle en küçük bir sıkıntımız, sorunumuz, husumetimiz yoktur.

Irak ve Suriye’deki Araplara, Türkmenlere nasıl bakıyorsak, Kürtlere de aynı şekilde bakıyoruz; hepsini de kardeşimiz olarak görüyoruz.

Bizim derdimiz, sadece ve sadece terör örgütleriyledir.

PKK’yla mücadele ederken, biz bu örgüte mensup teröristlerin kimliğine, diline, meşrebine bakmıyoruz.

DEAŞ’la mücadele ederken de, karşımıza çıkan teröristlerin kimliğine, diline, meşrebine bakmıyoruz.

FETÖ’yle mücadelede de tek ölçümüz terör örgütü mensubu olup olmadığıdır.

Her kim ki, terör örgütleriyle vatandaşlarımızın veya sınırlarımız dışındaki kardeşlerimizin kökenlerini, mezheplerini, meşreplerini birlikte ifade ediyorsa, kesinlikle art niyetlidir, kesinlikle başka hesaplar içindedir.

Kuzey Irak Bölgesel Yönetimi ile yıllarca birlikte çalıştık.

Çok da güzel işbirliği yaptık.

Eğer bugün Kuzey Irak’ta insanlar huzur ve refah içinde yaşıyorsa, bunda en büyük pay sahibi, bilmeseler de Türkiye’dir. Mali yönden sıkıştılar, memurlarımızın maaşını ödeyemiyoruz dediler. Bizden kredi istediler, biz kendilerine ciddi manada kredi verdik. Kimse vermedi, ama biz verdik.

Öyleyse, dün Kuzey Irak Yönetimine bu derece muhabbetle bakan ve yardımcı olan Türkiye, bugün niye sınır kapılarını, hava sahasını kapatıyor?

Bu sorunun cevabını, en başta Kuzey Irak Bölgesel Yönetiminin vermesi gerekiyor.

Çünkü meseleyi bu noktaya getiren biz değiliz, onlar.

Bölgenin farklı kimliklerden oluşan yapısını dikkate almadan, adeta bir histeri haliyle ve buram buram fırsatçılık kokan bir aceleyle hareket edenler, tarih önünde hesap vereceklerdir.

Kalkıyor ne yapıyor? “Kerkük benim” diyor. Ya sen hangi hakla “Kerkük benimdir” diyorsun. Kerkük’te senin tarihin var mı ya, ne işin var senin Kerkük’te? Kuzey Irak Yerel Yönetiminin olduğu bölgede otur icraatını yap, ne işin var Kerkük’te? Biliyorsun ki orada kimlerin hakkı var ve bu insanları orada maalesef zulümle terbiye etmeye kalktılar.

Irak’ta, bu sebeple dökülen her kanın sorumlusu Bölgesel Yönetimdir.

Henüz bir terör örgütünün tasallutundan tam olarak kurtulamamışken, PKK gibi sicili kabarık ve eli kanlı bir başka örgüte alan açanlara elbette göz yummayacağız, müsamaha göstermeyeceğiz.

Biz orada PKK’yı, DEAŞ’ı, Suriye’de PYD’yi, YPG’yi, kimse kusura bakmasın, hiçbirini de orada tasarruf alanında yetki kullanımına müsaade etmeyeceğiz. Ve kararlı bir şekilde bu işleri takip ediyoruz, izliyoruz. Yeri geldiğinde daha önce de söylediğim gibi bir gece ansızın geliriz, gereğini de yaparız. İdlib’de yaptık mı? Yaptık. Daha önce El-Bab’da, Rai’de yaptık mı? Yaptık. Bundan sonra da yaparız. Söyleye söyleye girilmez, bir gece ansızın girilir.

Kararlıyız ve bu nefsimiz için, şahsımız için değil, oradaki mağdurlar, oradaki mazlumlar için.

Suriye’de oynanan oyunun bir benzerinin Irak’taki gönüllü figüranlığına soyunanlar, buna uygun muameleye de razı olmak zorundadır.

Unutulmamalıdır ki, bu tür ihtiraslarla hareket edenler, en büyük zararı kendi halklarına verirler.

Kuzey Irak halkının da, huzuruna ve refahına yönelik bu yanlış politikaya karşı sesini en kısa sürede yükselteceğine benim inancım tam.

Zira şimdi yukarıdan gıda, ilaç, elbise, şu-bu falan filan artık girmeyecek. Artık hava sahası kapalı, artık Erbil’den bir yere uçuş olamayacak. Çünkü en önemli hava sahası biziz. Biz Merkezi Yönetime gıdaydı, ilaçtı vesaireydi ihtiyaçlarını oraya göndereceğiz ve Merkezi Yönetim Kuzey Irak halkına gerekli olan yardımı oradan yapacak. İnsani noktadaki hassasiyetimiz yine tabii ki devam edecek. Ama Kuzey Irak Yerel Yönetiminin başlarına neler getirdiğini de halkın görmesini istiyoruz. Halkın da onlara gereken dersi vermesini istiyoruz. Çünkü halk eğer kendisini adil bir şekilde yönetemeyen bu tür yöneticilere gereken dersi vermeyecek olursa, kusura bakmasınlar.

Aynı şekilde, Suriye’de bir terör örgütü araçlığıyla yabancı güçlerin elinde oyuncak edilmeye çalışılan Kürt kardeşlerimizin de, en kısa sürede kendi gelecekleri için en doğru kararı vereceklerine inanıyorum.

İşte bu PYD, YPG, bunlar maalesef oradaki samimi Kürt kardeşlerimizi istismar eden, evet terör örgütleridir. PKK’nın bunlar birer yan kuruluşudur. “Ben Kürt’üm, ama ne olur YPG’ye bir şey demeyin, PYD’ye bir şey demeyin!”

Kürt Kardeşlerim,

Kusura bakmayın, eğer bu teröristleri savunuyorsanız burada yollarımız ayrılır, burada yollarımız ayrılır. Samimi olacağız, benim için Türk, Kürt, Laz, Çerkez, Gürcü, Abhaza, böyle bir ayrım yok. Biz yaratılanı Yaradan’dan ötürü sevdik, bunu böyle bilesiniz. Kürt’üm demek en tabii hakkındır, ama Kürtçülük yapmak hakkın değildir. Türküm demek en tabii hakkındır, ama Türkçülük yapmak hakkın değildir. Çünkü bunlar bölücülüktür. Rabbim ne buyuruyor? Biz sizi kavimlere ayırdık, iyi anlaşasınız, tanışasınız diye. Üstünlük neyle? Kavimle değil ittika, takvayla. Kim takva itibariyle, ittika itibariyle üstünse Allah’a en yakın olan da odur; mesele bu.

Türkiye, Kuzey Irak’taki ve Suriye’deki tüm kardeşleri gibi, Kürtlerin de kadim dostudur.

Herkes yalnız bıraktığında, buralardaki kardeşlerimizin yanında biz vardık.

Bundan sonra da, herkes çekip gittiğinde baş başa kalacak olan yine biz olacağız.

Bizim gönül dünyamız da, kollarımız da kardeşlerimize açıktır.

Yeter ki, bizi can evimizden vurmaya teşebbüs eden politikalara itibar etmesinler, bu tür girişimlerin içinde yer almasınlar.

Biz, paylaştığımız ortak geçmişi, daha aydınlık, daha mutlu, daha müreffeh, daha güçlü bir ortak geleceğe taşımaya hazırız.

Selahaddin Eyyubi’nin, Alparslan’ın, Yavuz’un, Abdülhamit Han’ın bendelerine yakışan budur. Bunu böyle bilmeliyiz.

Kardeşlerim…

Türkiye, çevremizde yaşanan tüm bu kaosun, karmaşanın, oyunların üstesinden gelebilecek güce sahiptir.

İstiklalimizin ve istikbalimizin formülü bellidir: Bu formül nedir?

Tek millet; Türk’üyle, Kürt’üyle, Laz’ıyla, Çerkez’iyle, Gürcü’süyle, Abhaza’sıyla, Boşnak’ıyla, Arnavut’uyla, Roman’ıyla biz 80 milyon tek milletiz. Şüphe var mı, var mı? Tek millet, buradan taviz vermeyeceğiz.

İki; tek bayrak. Bizim tek bayrağımız var. Ve bayrağımızı kendi kongrelerinde, toplantılarında salonlara asmayanlar utanmadan, sıkılmadan bu ülkede politika yapmak suretiyle diyorlar ki şimdi; “Yok, bizim bayrakla derdimiz yok.” Niye sokmuyordunuz salonunuza? İstiklal marşımızı okumazlar, niye? Başka marşları var. Ama utanmadan, sıkılmadan da gelirler bize bu noktada “bizim öyle bir durumumuz yok”, bunu söylerler. Biz bunları artık gayet iyi tanıdık, iyi biliyoruz. Öyleyse bak bugün burada ağırlıklı olarak benim Güneydoğulu, Doğulu muhtar kardeşlerim var. Hiç çekinmeden bunlara gereken dersi vermemiz lazım. Vermeliyiz ki bunlar da haddini bilsinler. Çok insan kaybettik, artık daha buna tahammül edemeyiz, etmemeliyiz.

Üç; tek vatan. 780 bin kilometrekareyle bizim tek vatanımız var. Bu vatanı böldürmeyiz, böldürtmeyeceğiz. Bölmeye çalışanlar bunun bedelini çok ağır öderler. Bunu bir defa bilmeleri lazım, şu anda ödedikleri gibi. Son teröriste karşı mücadelemiz devam edecek. Silahlı Kuvvetlerimizle, polisimizle, jandarmamızla, bütün güvenlik korucularımızla sonuna kadar bu mücadeleyi devam ettireceğiz.

Ve dört; tek devlet. Türkiye Cumhuriyeti Devleti’nden başka bizim devletimiz yok. Yok paralel devletmiş, yok şöyle devletmiş-böyle devletmiş, asla!

Öyleyse demek ki bizim Rabia’mız: Tek millet, tek bayrak, tek vatan, tek devlet! Bu yolda böyle yürüyeceğiz. Var mı bir şüphe?

Öyleyse buna sahip olacağız. Çünkü bunun dışında bir çıkış yolumuz, kurtuluş reçetemiz de yok. Yeter ki biz bir olalım, iri olalım, diri olalım, kardeş olalım, hep birlikte Türkiye olalım; mesele bu. İnanın bana gerisi çok kolay. Yeter ki bu samimiyeti her yerde hep beraber gösterelim. Bunu gösterdiğimiz anda zaten bizim önümüze kimse kolay kolay çıkamaz.

Türkiye şu anda yükseliyor, büyüyor; rahatsızlık buradan geliyor. İşte şimdi bu yılın ilk yarısında Türkiye’nin büyüme oranı 5.1 oldu. Avrupa’da vesaire, her yerde 2,5 vesaire. Dünyada Çin ve Hindistan’dan sonra üçüncü sıradayız. Bak nereden nerelere geldik. Biz bunu yeterli bulmuyoruz, daha iyi olacak. Her sektörde daha iyi olacak. Ama benim muhtar kardeşlerim, onlar da bir olsunlar, beraber olsunlar, iri olsunlar, diri olsunlar bu işi beraber bitirelim.

Bu duygularla bir kez daha Cumhurbaşkanlığı Külliyesi’ni, bu gazi mekânı teşrifleriniz için her birinize ayrı ayrı şükranlarımı sunuyorum. Mahallelerinizdeki, köylerinizdeki kardeşlerime en kalbi selamlarımı gönderin diyorum.

Sağ olun.

Bismillahirrahmanirrahim.

Saygıdeğer devlet ve hükümet başkanları,

Değerli bakanlar, 
Sayın Genel Sekreter,

Uluslararası kuruluşların kıymetli temsilcileri;

D-8 Gelişen Ülkeler Teşkilatının 9. Zirve Toplantısını açarken hepinizi en kalbi muhabbetlerimle selamlıyorum. Esselamu aleyküm ve rahmetullahi veberekatuhu.

Tüm misafirlerimize Türkiye’ye ve İstanbul’umuza hoş geldiniz diyorum. Üç kıtada temsil edilen D-8 Teşkilatının 7 saygın üyesini; kıtaları, kültürleri, gönülleri birleştiren yedi tepeli güzel İstanbul’umuzda misafir etmekten büyük bahtiyarlık duyuyorum.

Sözlerimin hemen başında 1997 yılının kasvetli atmosferinde D-8’in kuruluşuna liderlik eden merhum Başbakan Prof. Dr. Necmettin Erbakan’ı rahmetle, tazimle yâd ediyor, Rabbim mekânını Cennet eylesin diyorum. Geride bıraktığımız 20 sene içinde D-8’e hizmet etmiş, kuruluşun büyümesi, güçlenmesi için gayret göstermiş tüm dostlarımıza da şükranlarımı sunuyorum.

Ülkemiz ve D-8 için son derece anlamlı bu yıldönümü vesilesiyle aramızda bulunan siz değerli kardeşlerime ve misafirlerimize ayrıca teşekkür ediyorum.

Küresel ve bölgesel gelişmeler bağlamında oldukça sancılı bir dönemde icra ettiğimiz toplantımızın hayırlara vesile olmasını diliyorum. İnşallah bugün hep birlikte gündemimizdeki başlıkları ele alacak, geçmişin muhasebesi yanında geleceğin yol haritasını da birlikte çıkaracağız. Niyetimiz hayır, inşallah akıbetimiz de hayır olacaktır. Allah’tan yolumuzu, bahtımızı açık etmesini, gayretlerimizi hayra tebdil etmesini niyaz ediyorum.

Aziz kardeşlerim;

Bundan 20 sene önce D-8 Teşkilatının hangi temel ilkeler ve değerler üzerine inşa edildiğini eminim sizler de çok iyi hatırlıyorsunuz. Bu ilkeler aynı zamanda D-8’in bayrağında yer alan 6 yıldızda da temsil ediliyor. Örgütü kurarken savaş yerine barış, çatışma yerine diyalog, çifte standart yerine adalet ve kalkınma olsun demiştik. Üstünlük kavramının yerine eşitliğin, sömürünün yerine paylaşımın, baskı ve tahakkümün yerine insan haklarının, özgürlüğün ve demokrasinin hâkim olmasını tahayyül etmiştik.

Geride bıraktığımız 20 yıl zarfında dünyada meydana gelen gelişmeler, o zamanki endişelerimizin ne kadar haklı olduğunu bugün bize gösteriyor.

Son yıllarda savaşların, terör eylemlerinin, ekonomik kriz ve doğal felaketlerin ne denli büyük yaralar açtığına hep beraber şahit olduk. Afganistan’dan Irak’a, Libya’dan Suriye’ye, Arakan’dan Endonezya’ya, Nijerya’ya kadar kardeşlerimizin, dostlarımızın yaşadıkları ıstıraba bizzat şahitlik ettik. İkinci Dünya Savaşı akabinde kurulan, soğuk savaş sonrasında ise tahkim edilen mevcut küresel sistem, çıkarları garanti altına alınmış bir avuç mutlu azınlık dışında hiç kimseyi tatmin etmedi. Neredeyse her 10 yılda bir tekrarlanan ekonomik krizlerle bugünlere geldik.

Bu kadar üretimin olduğu, bu kadar zenginliğin olduğu bir dünyada halen Afrika’daki kardeşlerimiz en temel ihtiyaçlarını dahi karşılayamıyor. Küresel adaletsizlik azalmak yerine daha da arttı. Terör tehdidinin sınır, mesafe tanımadan yaygınlaştığı, buna rağmen ‘iyi terörist, kötü terörist’ ayrımına gidildiği sıkıntılı bir dönemden geçiyoruz.

Bunun yanında birileri kasıtlı bir şekilde İslam’la terörizmi, Müslümanlarla teröristi özdeşleştirmeye çalışıyor. Boko Haram gibi, DEAŞ, FETÖ, Eş Şebab gibi katil sürülerinin işlediği cinayetleri İslam düşmanlıklarına malzeme yapıyorlar.

Göç ve mülteci meselesi üzerinden rengi, dili, dini, etnik kimliği farklı olan herkes ötekileştiriliyor. Saldırıların, ayrımcı politikaların hedefi oluyor. Akdeniz’i büyük bir mülteci kabristanına döndüren çaresizliğe, açlık ve yoksulluğa dur demek yerine, düzensiz göçle mücadele için botların batırılmasından, insanların ölüme terk edilmesinden bahsediliyor.

Kardeşlerim, bu tablonun bize verdiği ders şudur: D-8’in ilkelerine ve savunduğu değerlere olan ihtiyaç, bırakın azalmayı, daha da artmıştır. Zira D-8, salt çıkarlar etrafında buluşan bir ülkeler topluluğu değil bunun çok daha ötesinde adil, huzurlu ve istikrarlı bir dünya talebinin mücessem halidir.

Bizler D-8 üyeleri olarak dünyada pek az ülkeye nasip olan coğrafi ayrıcalıklara sahibiz. Üç kıtaya hakim durumdayız. Zengin doğal kaynaklarımız, hepsinden önemlisi dünyanın yaklaşık yedide 1’ini teşkil eden genç ve dinamik bir nüfusumuz var. D-8’i kurduğumuzda 1820 dolar olan kişi başına düşen milli gelir ortalamamız, hamdolsun bugün 4500 doları aştı. Tabii ki yeterli değil, bunun çok daha ilerilere gitmesi gerekir. Yıllık ortalama büyüme oranımız birçok Batılı ülkenin üzerinde yüzde 6’lar düzeyinde seyrediyor. Ticaretten tarım ve sanayiye, turizmden enerji ve ulaştırmaya kadar birçok alanda sektörel bazda işbirliklerimiz bulunuyor.

Ancak potansiyelimizi tam anlamıyla harekete geçirme noktasında sıkıntılar yaşıyoruz. Ticaretin kolaylaştırılması bağlamında vize kolaylığı, gümrük ve tercihli ticaret anlaşmalarının imzalanıp yürürlüğe girmesine büyük önem veriyoruz. İnşallah bu anlaşmaların tüm üye devletler tarafından onaylanması ve uygulanması halinde şu an 100 milyar dolar civarında seyreden D-8 içi ticaret hacmimizin 500 milyar doların üzerine çıkacağına inanıyorum. Toplam ekonomik büyüklüğümüzün 3 trilyon 770 milyar dolar, nüfusumuzun 1,1 milyar olduğunu düşündüğümüzde bu seviyelerin bile bizim için yeterli olmadığı ortadadır.

Savunma sanayi başta olmak üzere, birçok alanda ortak üretim projelerine girebiliriz. İyi tarım uygulamalarından temiz enerjiye, ulaştırmadan çevreye, eğitime kadar birçok alanda geniş bir işbirliği potansiyelimiz bulunuyor. Bunun için eksiklerimizi görmeli, günün ihtiyaçlarına göre kendimizi yenilemeli, karar alma süreçlerini hızlandıracak adımlar atmalıyız.

Her şeyin değiştiği bir dünyada D-8’in aynı kalması, hatta yerinde sayması asla kabul edilemez. Teşkilatımızı yeni üyelerle, yeni ortaklarla tahkim etmemiz gerektiğine inanıyorum. Genişlemeden korkmanın hiçbir anlamı yok, burada rahat olmalıyız. Karar alma mekanizmalarımızda oybirliği yerine nitelikli çoğunluk gibi imkânlardan istifade edebilmeliyiz. Zira oybirliğiyle çalışma mekanizması çoğu zaman tıkanacaktır. Eğer burada nitelikli çoğunluk getirirsek, inanıyorum ki karar alma süreci hızlanacaktır. Mevcut sistem tıkanıklıklara, zaman ve enerji israfına sebep oluyor. Eğer proje destek fonunu bir an önce hayata geçirebilirsek D-8’i daha etkin, verimli ve proje odaklı bir örgüt haline getirebiliriz.

Ülkelerimiz arasındaki ticarette artık milli para birimlerimizi kullanmanın yolunu açabildiğimiz takdirde D-8 tarihinde bir devrime imza atmış olacağız. Kur baskısı altında ekonomimizi eritmeye gerek yok. Dolar baskısı altında eritmeye gerek yok, avro baskısı altında eritmeye gerek yok. Biz yerli, milli paralarla bu ticaretimizi yaptığımız takdirde inanıyorum ki buradan ülkelerimiz ciddi manada da kazanacaktır. Dönem Başkanlığımız sırasında bu amaçla diyoruz ki, bir takas odası kurulması için merkez bankalarımızı bir araya getirelim.

D-8 ülkeleri olarak toplantılara katılım düzeylerini artırmalı, özel sektör kuruluşlarını da bu çalışmalara dahil etmeliyiz. Cumhurbaşkanları olarak D-8 Liderler Zirvesinin önemi iyi kavranmalı. Hepimiz D-8’e sahip çıkmalı, daha etkin, daha verimli, daha güçlü olması için azami gayret göstermeliyiz.

Bu düşüncelerle sözlerime son verirken D-8’in Dönem Başkanlığını şimdiye kadar başarıyla ve sabırla yürüten Pakistan’a teşekkür ediyorum. Sayın Genel Sekreter Musavi’yi ve şahsında tüm personelini tebrik ediyor, bugün aramızda bulunan örgütün müstakbel Genel Sekreteri Sayın Cafer Kuşari’ye Rabbimden muvaffakiyetler diliyorum.

Katılımlarınız için her birinize teşekkür ediyor, heyetinizi bir kez daha şahsım, milletim adına muhabbetle selamlıyorum.

Saygıdeğer Hanımefendi,

Kıymetli Misafirler,

Değerli Sanatçılar,

Basın Dünyamızın Kıymetli Mensupları,

Geleceğimizin Teminatı Olan Genç Kardeşlerim,

Hanımefendiler, Beyefendiler,

Sizleri en kalbi duygularımla, muhabbetle selamlıyorum. Böylesine anlamlı bir program vesilesiyle siz “Aliya dostlarını” Cumhurbaşkanlığı Külliyesinde, milletin evinde, bu gazi mekânda ağırlamaktan büyük bahtiyarlık duyuyorum.

Sözlerimin hemen başında birkaç gün önce 14’üncü vefat yıldönümünü idrak ettiğimiz, Bosna-Hersek’in kurucu lideri, ilk Cumhurbaşkanı, Bilge Lider Aliya Izzetbegoviç’i rahmetle, tazimle yâd ediyorum.

Aynı şekilde, bu sene Mayıs ayında alem-i bekaya uğurladığımız kalem erbabı, gönül insanı, hepsinden öte Bosna aşığı Gazeteci Akif Emre kardeşimize de Cenâb-ı Mevla’dan rahmet ve mağfiret niyaz ediyorum.

Rabbim her ikisini de cennetiyle, cemaliyle muamalede bulunsun.

Buradan başta Aliya’nın ailesi ve yakınları olmak üzere tüm Boşnak kardeşlerime bir kez daha başsağlığı diliyorum.

Peygamber Efendimiz (SAV) hadisi şeriflerinde bize “Âlimlerin, peygamberlerin varisleri ve yeryüzünün kandilleri” olduklarını müjdeler.

Ve “Bir âlimin ölümü de âlemin ölümü gibidir”; geride öyle büyük bir boşluk oluşturur.

Bu hikmetli sözlerin hiç şüphesiz şahsında tecessüm ettiği, adeta ete kemiğe büründüğü isimlerden biri merhum Aliya Izzetbegoviç’tir.

Çünkü Aliya sadece bir siyasetçi, bir düşünür ve aksiyon adamı değildir.

Merhum Aliya bunların tamamıdır, hatta çok daha ötesi, fazlasıdır.

O, sırf Müslüman olduğu, Müslümanca düşündüğü için atıldığı zindanda fikrini ilmek ilmek dokuyan genç bir mütefekkirdir.

O, yüreğinin bir yarısında Bosna’yı, diğer yarısında Fas’tan, Endonezya’ya, Türkiye’den Cezayir’e bütün İslam dünyasını taşıyan bir gönül adamıdır.

1970’lerin kasvetli ortamında kaleme aldığı ''İslam Deklerasyonu”yla Aliya, İgman Dağı gibi yükselen bir özgüven abidesidir.

O, savaş meydanlarında cesur bir asker, ailesine müşfik bir baba, arkadaşlarına aziz bir dost, milletini bağımsızlığa taşıyan bilge bir liderdir.

Günümüzde çokça rastladığımız fildişi kulelerinde ahkâm kesen kifayetsizlere inat, yeri geldiğinde üniformasını giyip cenk meydanlarına atılan bir uçbeyidir Aliya…

Biz Aliya’yı “Ölmeye hazır olan insanlar, ölmeye hazır olmayanlara karşı galip gelirler” tespitiyle hatırlıyoruz.

Biz onu “Ey teslimiyet, senin adın İslam’dır!” niyazıyla biliyoruz.

Biz onu, “Asla intikam peşinde koşmayın, adalet arayın, ama yapılanları da kesinlikle unutmayın” tavsiyesiyle hatırlıyoruz.

Biz Aliya’yı “Her şeye kadir olan Allah’a ant olsun ki; köle olmayacağız” haykırışıyla biliyoruz.

Biz onu “'Boşnaklar ülkelerinde kendilerini özgür hissetsinler, sadece Allah'tan korksunlar. Gururlu olsunlar, çok çalışsınlar, gerçeği konuşsunlar” vasiyetiyle hatırlıyoruz.

Biz o büyük gönül insanını, vefatından birkaç gün önce yazdığı;

Dik dur!

Yıldızların altında nasıl başı eğik durursun

Hangi yoldan gidersen git

Sonunda ölüm bekliyor

Ve her şey felaketle sonuçlanıyor

Sen de öleceksin

Bu dünya da ölecek

Bu yüzden dik dur” mesajıyla hatırlıyoruz.

Ve elbette biz kendisini, ölümün gölgesi artık iyice yüzüne düştüğü o son anlarında… Viyana’dan geliyordum, bu haberi aldığımda durum sıkıntılı diye… Pilotumuza dedim ki “Hadi bakalım Sarayevo’ya in”. Ve Sarayevo’ya inip hastaneye gittim, Bakir kardeşim oradaydı. Orada yanına çıktığımda elimi avuçlarının içine alıp “Buralar Evladı Fatihandır, Bosna'mı koruyun, Bosna'ma sahip çıkın” emanetiyle hatırlıyoruz. İnşallah biz de Bosna’yı korumaya ve oradaki kardeşlerimizle beraber Bosna’yı yüceltmeye devam edeceğiz. Tabii orada birkaç önemli siyasi, stratejik vasiyetleri de olmuştu ama onları burada söylemem uygun düşmez.

Bugün bir kez daha, işte bu anlamlı merasim sebebiyle, Aliya’nın teslimiyetine, cesaretine, bilgeliğine ve sarsılmaz imanına hep birlikte şahitlik ediyoruz.

TRT Yönetimini böylesine abidevi bir şahsiyetin hayatını diziye aktardığı için gönülden kutluyorum.

Özgün ve yoğun bir çalışmanın ürünü olan bu dizinin, Aliya’nın çok daha geniş kitlelerce tanınmasına vesile olacağına inanıyorum.

Bilhassa içinde bulunduğumuz sancılı dönemde Aliya’nın siyasi, sosyal ve ilmi mirasına çok iyi sahip çıkmamız gerektiğini düşünüyorum.

Değerli Kardeşlerim,

Her canlı fanidir, vakti saati gelince muhakkak ölümü tadar ve ölümü tadacağız. Kalmak yok, hepimiz yolcuyuz ve gideceğiz.

Ancak bu dünyadan göçse bile insan eserleriyle yaşar, geride bıraktıklarıyla nesilden nesile aktarılır.

Aradan asırlar geçmesine rağmen bugün halen yolumuzu aydınlatan kitaplar var.

Yıllar geçse eskimeyen, her okuduğumuzda içimizi ısıtan şiirler var.

Kısacık ömrüne koca bir tarihi sığdıran ilham kaynağımız şahsiyetler var.

İşte Aliya da böyle bir karakter, böyle müstesna bir insandır.

Elbette onun gibi çok yönlü birini tarif etmek, birkaç kelimeye, birkaç cümleye sığdırmak kolay değildir.

Ancak her insanın temayüz eden bir tarafı, diğer yönlerini aşan bir alamet-i farikası vardır.

Benim için Aliya Izzetbegoviç’in en büyük eseri Bosna, en önemli mirası da asaletidir.

Aliya’nın her tavrında, her söyleminde Müslümana has vakar, özgüven ve tevazuu bir aradadır.

Komünist rejimin tüm şiddetiyle üzerlerine geldiği ilk gençlik yıllarından 78 yaşında son nefesini verdiği ana kadar Aliya, Müslüman olmanın, Müslüman kalmanın, Müslümanca yaşamanın mücadelesini vermiştir.

Ne inancından, ne medeniyetinden, ne de Boşnak kimliğinden hiçbir zaman vazgeçmemiştir.

Yeri geldiğinde en keskin kelimelerle kendini eleştirmiş, nefis muhasebesi yapmaktan çekinmemiştir.

Kutlu mücadelesini kavmiyetçiliğin sınırlarına hapsetmemiştir.

Batı karşısında eğilmektense, onlara benzemektense ölmeyi tercih edecekten kadar asildir.

Zira onun nazarında savaş, ölünce değil, asıl düşmanına benzeyince kaybedilen bitmez-tükenmez bir mücadeledir.

İçimizdeki sözde aydınların aksine, batı karşısında el pençe divan durmayı, batılı efendilerine şirin gözükmeyi milletine ihanet sayar.

“Avrupalı bir Müslümanım” derken de, “Ben Avrupa'ya giderken kafam önümde eğik gitmiyorum. Çünkü çocuk, kadın ve ihtiyar öldürmedik” derken de sadece ve sadece hakikati haykırır. Çünkü Batı yediden yetmişe öldürdü ve hala öldürüyor.

Aliya’nın batı karşısında bu kadar cesur, bu kadar açık sözlü olmasının sebebi, elbette yaşadıkları ve şahit olduklarıdır.

Hapis, baskı, yıkım, savaş dâhil belki de görülebilecek bütün acıları 78 yıllık ömrüne sığdırmış birisidir. Cezaevini de görmüştür, bunun yanında savaşı da görmüştür. Bu, her şahsa nasip olmaz. İşte bu, bana göre, asaletinin en temel harcıdır.

Medeni Avrupa’nın göbeğinde, tüm dünyanın gözü önünde tam 3,5 yıl boyunca yüzbinlerce vatandaşı vahşi bir şekilde katledilir.

O, Srebrenitsa’da tarihin en utanç verici soykırımlarından birine şahit olur.

Birleşmiş Milletlerin güvenli bölge ilan ettiği Srebrenitsa’ya sığınan, çoğu kadın ve çocuk 8 bin 372 kişi, Hollandalı askerler tarafından yamyamlarına teslim edilir.

Ne yaptı Batı, bu olaylar karşısında ses çıktı mı? Hala bu yamyamlar yaşamıyor mu? Hala yaşıyor. İşte son seçimlerde Hollandalıların o yamyamlarıyla bizim insanlarımıza nasıl saldırdıklarını, hatta hatta Bayan Bakanımıza varıncaya kadar nasıl saldırdıklarını gördük. Benim Trabzonlu Hollanda’da çalışan işçimi köpekleri saldırtmak suretiyle nasıl üzerine çullandırttıklarını gördük.

Bakın şimdi yine aynı şey oldu. Türkiye’ye gelecek olan Batıdaki benim vatandaşıma kalkıyorlar köpeğe üstünü arattırıyorlar. Böyle bir rezalet olabilir mi? Sen kendin arayamıyor musun? Kendin arasana. Bayansa bayan polisine arat. Niye? Çünkü bunların karakterinde var. Bunların cibilliyetinde bu var. Ama bir Müslümanda bu olamaz, çünkü Müslüman zulmetmez, edemez.

Aliya, her fırsatta diğer ülkelere demokrasi, insan hakları, özgürlük dersi verenlerin, karanlık ve kanlı yüzüne bizzat tanık olur.

Ancak bütün bunlara rağmen o, hakikatin onurunu, hiçbir hesaba, hiçbir diplomatik manevraya feda etmemiştir.

Müslüman duruşundan asla taviz vermemiştir.

Şahsının ve halkının yaşadığı onca zulme, şiddete ve vahşete rağmen, intikam peşinde koşmamıştır.

Duygularının aklını esir almasına izin vermemiştir.

Savaş kolay, barış ise çok daha zordur.

Barış için akıl gerekir, fedakârlık gerekir; vizyon gerekir.

Hepsinden önemlisi affedebilecek yüce bir gönül gerekir.

Aliya, Bosna’nın geleceği için, barış, huzur ve istikrarı için, bu fedakârlığı göstermekten çekinmemiştir.

O başkomutan olarak halkının önüne düştüğünde de, Dayton’da barış masasına oturduğunda da hep zor olanı şeçmiştir.

Ve Dayton’la ilgili -Bakir, sen de hatırlıyor musun bilmiyorum- şu ifadeyi kullandı: “Kabul etmek zorundaydım” dedi. Evet, şu anda üç parçalı bir Bosna var. Ben ne sıkıntı çektiklerini biliyorum. Böyle bir devlet anlayışının neler getirip-götüreceğini bir siyasetçi olarak biliyorum. Temenni ederim ki, Dayton masaya yatırılır ve oradaki sıkıntılar da bir an önce hayırlısıyla aşılır.

Sıkıntılarına, sorunlarına rağmen, Bosna-Hersek, Aliya’nın bir başarısı, onun engin vizyonun bir meyvesidir.

Kıymetli Dostlarım,

Bizim Aliya’dan, onun hayatından, siyasetinden, duruş ve asaletinden öğrenecek çok şeyimiz olduğuna inanıyorum.

Gerek bizim gibi devlet adamlarının, gerekse öğrencisinden akademisyenine, askerine kadar farklı kesimlerin, Aliya’nın mirasını çok iyi idrak etmesi gerekiyor.

Çünkü Aliya’nın ömrü hepimiz için ibret vesikasıdır.

Aliya’nın uğruna hayatını adadığı kavga, günümüzde de sürmektedir.

Zaman değişse de, mekanlar ve aktörler değişse de, maalesef benzer acılar bugün de yaşanıyor.

7 senedir komşumuz Suriye’de şahit olduklarımızın, bundan 25 sene önce Bosna’da yaşananlardan Allah aşkına ne farkı var?

Aynı şeyleri yaşıyoruz. Dram aynı, acı aynı; değişen bir şey yok. Ama emperyalistler, kan emiciler sömürüyü devam ettiriyor. İşte Arakan’ın halini görüyorsunuz. 650 bin Rohingyalı Müslüman şu anda Bangladeş’te yaşam mücadelesi veriyor. Çözemezler mi bu işi, o güçlü bildiklerimiz çözemezler mi? Bal gibi de çözerler! Ama ölen Müslüman olduğu zaman umurlarında değil.

Peki, terör estirenler kim? Onlar da bir kısım Budistler. Müslümanların içinden çıktığı zaman “terörist”, yaygara büyük, ama Hıristiyanların içinden çıktığı zaman ses yok. Musevilerin içinden çıktığı zaman ses yok. Ama Müslümanların içinden çıktığı zaman yaygara büyük. Biz Müslümanların içinden de çıksa ne diyoruz? DEAŞ teröristtir diyoruz ve DEAŞ’a karşı biz savaş veriyoruz, mücadele veriyoruz. Niye? Çünkü biz onların İslam’la alakası olmadığını açıkça haykırıyoruz bütün dünyaya. Zira bir Müslüman bir insanın öldürülmesini veya öldürmesini tüm insanlığın öldürülmesi olarak görüyoruz.

Bosna’daki vahşeti görmeyenler, Arakan’daki vahşete de kör-sağır değiller mi? Halep’ten İdlib’e insanlar kaçarken, sürülürken ses çıkardılar mı? Hayır

O gün Srebrenica’daki soykırıma ses çıkarmayanlar, bugün de Halep’teki, Hama’daki, Guta’daki soykırıma da ses etmiyorlar.

O gün kadın ve çocukların vahşice katledilmesine kayıtsız kalanlar, bugün de Myanmar’daki “Budist terörüne” benzer bir tavır takınıyor.

O gün katillere alan açanlar, bugün de terör örgütlerini silaha boğuyor. Bir kuruş para almadan onlara 3 bin 500 tır silah gönderiyorlar

İnsan hakları, demokrasi, millet iradesi ve özgürlükler dün Boşnaklara çok görülüyordu, bugün de Suriyelilere, Filistinlilere, Libyalılara lüks görülüyor.

Mazlumlar ve zalimler değişse de zulmü tribünden seyredenler değişmedi, değişmiyor.

Avrupa bosna’da ölmüş, suriye’de gömülmüştür.

Sahile vuran masum çocuk bedenleri ise Batı medeniyetinin mezar taşlarıdır, bunu böyle biliniz.

Maalesef son 7 yılda kadim Avrupa değerleri, bizzat bu değerlerin sahipleri tarafından itibarsızlaştırılmış, tek tek yok edilmiştir.

Açık söylüyorum: Bugün Avrupa’nın dünyadaki milyarlarca insan nazarında hiçbir inandırıcılığı kalmamıştır.

Mevcut siyasi tablo devam ederse, korkarım ki gelecek, bugünden de çok daha kötü olacaktır.

Irkçılığın yükseldiği, ayrımcılığın arttığı, Neonazi partilerin hükümet ortağı olacak güce ulaştığı bir Avrupa, felakete doğru sürükleniyor demektir.

İlkelerini kendi elleriyle boğan bir Avrupa’nın geleceği karanlıktır.

Şu anki manzara, istikbalimiz açısından bir kıyamet senaryosunu çağrıştırmaktadır.

Tabii ki bu kötü gidişatı engelleyecek olanlar, öncelikle Avrupalı siyasetçiler, akademisyenler ve topluma rol model olan sanatçılardır.

Onun için salonda bulunan sanatçılara da çok büyük bir görev düşünüyor, onu hatırlatayım. Çünkü sanatçılar bir toplumun rol modelleridir. Onların tavırları, onların mesajları tüm gençliği etkileyecektir. Bunun da böyle bilinmesi lazım.

Biz Türkiye olarak önce vatandaşlarımızın ve dindaşlarımızın güvenliği, sonra da tüm Avrupa halklarının esenliği için doğru bildiklerimizi açık yüreklilikle söylüyor; tıpkı Aliya gibi hakikati hesaplara kurban etmiyoruz.

Avrupalı liderlerden de Türkiye’yi hedef almayı artık bir tarafa bırakıp, sağduyuya, aklıselime dönmelerini bekliyoruz.

Yabancı düşmanlığını tırmandırmak hiç kimseye bir fayda sağlamaz.

İslam karşıtlığı üzerinden iktidar hayali kurmak, sizi bir yere taşımaz.

Türkiyesiz bir Avrupa’nın varacağı yer yalnızlıktır, çaresizliktir, iç çekişmelerdir.

Türkiye, Avrupa’ya muhtaç değildir, asıl muhtaç durumda olan Avrupa’dır.

Onlar görmek istemese de, giderek kronikleşen sorunlarının reçetesi, Türkiye’dedir, Türkiye’nin tam üyeliğindedir, bu böyle biline.

Ve Türkiye, altını çizerek ifade ediyorum, bunun için şahsiyetinden, değerlerinden ve onurundan asla taviz vermeyecektir.

Biz kimsenin oyuncağı değiliz, olmayacağız.

Biz birilerinin keyfine göre muamele edeceği kapıkulu değiliz, olmayacağız.

Çünkü biz, tıpkı Bosnalılar gibi, kanlarıyla tarih yazan, hürriyetin bedelini gencecik fidanlarını toprağa vererek ödeyen bir milletiz.

Tehditlerle Türkiye’yi esir alacaklarını zannedenler, kendi tarihlerinden bihaber gafillerdir.

Yaptırımlarla bize diz çöktüreceklerini sananlar, büyük bir yanılgı içinde olduklarını pek yakında anlayacaklardır.

Her zaman ifade ettiğim gibi havlu atmayacak, pet etmeyeceğiz.

Ucuz ayak oyunlarına prim vermeyeceğiz.

Kendini bilmez siyasetçilerin provokasyonuna gelmeyeceğiz.

Milli gururumuzdan da stratejik hedeflerimizden de taviz vermeyeceğiz.

İnşallah, eninde sonunda Türkiye’nin sabır ve sağduyusunun meyvelerini toplayacağımıza inanıyorum.

Her imtihandan altının akıyla çıkan milletimizin, inşallah bu kuşatma teşebbüslerini de boşa çıkaracağını biliyorum.

Ancak bu süreçte; tıpkı Aliya’nın dediği gibi “hatırlayacağımız şey; düşmanlarımızın sözleri değil, dostlarımızın sessizliği olacaktır”.

Bu düşüncelerle sözlerime son verirken, vefatının 14’üncü sene-i devriyesinde iman, ahlak ve teslimiyet abidesi Aliya İzzetbegoviç’i bir kez daha hasretle, rahmetle, tazimle yad ediyorum.

Bosna Hersek’in bağımsızlığı için canlarını feda eden tüm şehitlere Allah’tan rahmet diliyorum.

TRT’ye böylesine anlamlı bir proje için teşekkürlerimi, tebriklerimi sunuyorum.

Aliya dizisinde görev alan tüm sanatçılarımıza, kameramanından şoförüne kadar bütün emektarlara şükranlarımı sunuyorum.

İnşallah dizinin hak ettiği ilgiyi başta gençlerimiz olmak üzere milletimiz nezdinde de göreceğine inanıyorum.

Rabbim yar ve yardımcımız olsun diyor, sizleri muhabbetle selamlıyorum.

Kalın sağlıcakla.

Değerli misafirler,

Çok değerli dostlarım,

Aziz milletimin kıymetli temsilcileri;

Sizleri sevgiyle, saygıyla selamlıyorum. Cumhurbaşkanlığı Külliyesi’ne, milletin evine hoş geldiniz. Cumhuriyet Bayramı resepsiyonumuzu teşrifleriniz için her birinize ayrı ayrı teşekkür ediyorum.

Sizlerle birlikte yurt içinde ve yurt dışında tüm vatandaşlarımın Cumhuriyet Bayramını tebrik ediyorum. İllerimizde ve yurt dışı temsilciliklerimizde yapılan Cumhuriyet Bayramı kutlamalarında sevincimize ortak olan herkese şükranlarımı sunuyorum.

Türkiye Cumhuriyeti 1923 yılında bizim binlerce yıllık devlet geleneğimizin toprakla buluşmuş son fidanı olarak doğdu. Aradan geçen 94 yılın sonunda artık Cumhuriyetimiz ulu bir çınar olma yolunda büyümesine, gelişmesine devam ediyor. Bugün Türkiye Cumhuriyeti bir yardan köklerine daha sıkı sarılan, diğer yandan semaya doğru daha fazla yükselen, kendi gövdesiyle birlikte geniş bir alanda güvenin, huzurun, umudun adı olan bir devlettir.

Cumhuriyeti kuran ve bir kez daha kendilerini rahmetle yâd ettiğimiz başta Gazi Mustafa Kemal ile arkadaşlarının yeni devletimiz için belirledikleri bir hedef vardı. Aynı zamanda Gazi Mustafa Kemal’in bizlere vasiyeti olarak da görebileceğimiz bu hedefin adı, muasır medeniyetler seviyesinin üzerine çıkmaktır. Ülkemizde yıllarca Cumhuriyetin ve Gazi Mustafa Kemal’in adını kullanarak kendilerine bir statü elde etmeye çalışanların bu hedef doğrultusunda attıkları somut hiçbir adımın olmaması dikkat çekicidir.

Hatta tam tersine, Türkiye ne zaman muasır medeniyet seviyesinde bir kalkınma hamlesi başlatsa, birileri hemen çıkıp Cumhuriyeti korumak ve kollamak adına buna engel olmuştur. Darbeler, cuntalar, vesayet girişimleri tarihimize hep Cumhuriyetin kazanımlarına darbe vuran karanlık duraklar olarak geçmiştir.

Geçtiğimiz yıl yaşadığımız 15 Temmuz darbe girişimi ise, Türkiye’nin demokratik ve ekonomik kazanımları yanında doğrudan istiklalimize ve istikbalimize yönelik bir saldırı olarak hafızalarımıza kazanmıştır. Daha önceki darbelerde kimi zaman içinden ‘lahavle’ çekerek, kimi zaman dişini sıkarak sabreden milletimiz, bu defa özgürlüğüne ve geleceğine sahip çıkmak için sokaklara, meydanlara inmiştir.

Ülkemiz bu manzaraya en son Kurtuluş Savaşında şahit olmuştu. Türkiye’nin dört bir yanında kurulan müdafaa-i hukuk cemiyetleri, milletimizin tamamen kendi iradesiyle başlattığı bir büyük kıyamın ortak adıdır. 15 Temmuz gecesi aynı ruh, aynı heyecan, aynı azim, bir kez daha dirilmiş, milletimiz tamamen kendi iradesiyle çağrımıza kulak vererek ülkesine, devletine, bayrağına, ezanına sahip çıkmıştır.

Türk milleti elbette o gece şehitler verdi, 250 şehidimiz, 2193 gazimiz oldu; ama tıpkı 1071’de Malazgirt’te, tıpkı 1299’da Söğüt’te, tıpkı 1453’te İstanbul surları önünde, tıpkı 1920 Büyük Millet Meclisi’nin açılışında olduğu gibi bir kez daha önünde yepyeni bir dönem açtı. Rabim tüm şehitlerimizden, tüm gazilerimizden, tüm milletimizden razı olsun diyorum.

Değerli misafirler;

Cumhuriyetimizin 94. yıl dönümünü kutlamak, aynı zamanda bize 100. yıl olan 2023’e biraz daha yaklaştığımızı ifade ediyor. Cumhuriyetimizin 100. yıl dönümünü, önemine ve ortaya koyduğumuz hedeflerle 2023’e yüklediğimiz vizyon çerçevesinde kutlamayı planlıyoruz. Bunun için şimdiden hazırlıklara başladık. Başbakanlık bünyesinde yürütülen hazırlık çalışmaları, bilim heyetinin katkıları ve oluşturulan eylem planıyla son aşamaya geldik. Önümüzdeki yıldan itibaren somut ürünleri ortaya konmaya başlayacak olan 100. yıl kutlamalarımız aşama aşama 2023’e kadar sürecektir.

Yıllarca tarihinden, kültüründen, medeniyetinden uzak tutulmaya çalışılan nesillere, ecdadının başarıları ve büyüklüğünden hareketle yeni bir vizyon kazandırmak, öyle bir anda gerçekleştirilebilecek bir hedef değildir. Bunun için 2023’e kadar bilinçli, yoğun ve birbirini tamamlayan etkinlikler düzenlenecek olmasını isabetli buluyorum. Tüm kurumlarımızın bu çerçevede hem üzerlerine düşen görevleri yerine getirmeleri, hem de kendi bünyelerindeki hazırlıkları Başbakanlıktaki çalışmayla uyumlu bir şeklide yürütmeleri yerinde olacaktır.

Türkiye’nin gelecek çeyrek ve hatta yarım yüzyılının belirleyicisi olacağına inandığım 2019 yılı, bu vizyonun başarıya ulaşmasında kritik bir öneme sahiptir. Bu çerçevede sorumluluk sahibi herkesin birikimini ve imkanlarını ülkemizin daha güçlü, daha müreffeh, daha huzurlu, daha mutlu geleceği için seferber etmesini bekliyoruz. Bu ülkenin Cumhurbaşkanı olarak milletimize söz verdiğimiz 2023 Türkiye’sini inşa etmek için gece-gündüz çalışıyoruz ve çalışacağız. Önümüze çıkartılan engelleri, yıllardır neredeyse kesintisiz bir şekilde süren saldırıları Allah’ın yardımı ve milletimizin desteğiyle birer birer boşa çıkartıyoruz. Küresel ve bölgesel düzeyde başarıya ulaşan projelerin, senaryoların hiçbiri de hamdolsun ülkemizde işe yaramadı.

Türkiye’yi Cumhuriyetimizin 94. yılını kutluyor olmamıza bakarak nevzuhur bir devlet sananlar, gerimizdeki binlerce yıllık birikimi, tecrübeyi, gücü göremediler. Türkiye bir kabile devleti değildir. Türkiye asırlara varan birikimiyle dünyada devletlere örnek olmuş bir devlettir. Türk milletini sadece 80 milyon vatandaşımızdan ibaret sananlar, bizim için dua eden, gönüllerini ve gözlerini ülkemize yöneltmiş yüz milyonlarca kardeşimizi fark edemediler.

Cumhuriyetimizin 100. yılına doğru bu büyük mücadelede, bu büyük silkiniş, bu büyük uyanış ikliminde gidiyoruz. Karşımızda bulunan sıkıntılar, sorunlar, engeller elbette büyüktür. Fakat 2003’ten bu yana hamdolsun, bire 5 katlayan büyüme hızımız bundan sonraki sürecin de nereye varacağının işaretidir. İşte gördük, ilk çeyrekte bakın 5,1 büyüme gösterdi Türkiye. Yılsonunu itibarıyla bu büyüme oranının Allah’ın izniyle yüzde 7’yi bulacağına inanıyorum, şu andaki gidiş oraya. İhracatımızda inşallah yeniden yakaladığımız o 157-158 milyar dolarları yeniden yakalayacağız, daha üzerine çıkacağız. Ve Merkez Bankamızdaki döviz rezervini bir ara 135 milyar dolara kadar çıkartmıştık, şu anda 116-117 milyar dolardayız, ama yeniden o 135 milyar dolarlara ulaşacak ve onları da aşacağız. Hatırlayın, 23,5 milyar dolar IMF borcuyla teslim aldık yönetimi 2002’nin sonunda. Fakat 2013’te bildiğiniz gibi biz IMF’e olan borcumuzu sıfırladık, bitirdik, IMF’e bizim artık borcumuz yok, şimdi onlar bizden borç istiyor, böyle bir noktaya geldik.

Eskiler ‘zor oyunu bozar’ derlerdi, biz de milletimizle bir olup bu oyunu bozacağız. Karşımızdakiler demokrasinin sınırları içinde hareket ediyorlarsa, demokrasinin kurallarıyla bozacağız. Karşımızdakiler hakka, hukuka uygun hareket ediyorlarsa, hukukun kurallarıyla bozacağız. Ama karşımızdakiler bunların hiçbirine uymuyorsa, o zaman bu oyunu zorla bozacağız. Çünkü bizim kitabımızda esaret yoktur, kimse bu millete esaret zincirini yakıştıramaz. Bizim kitabımızda köle olmak yoktur. Bizim kitabımızda kula kul olmak yoktur, bizde Hakk’a kul olmak vardır. Bizim kitabımızda haksızlık karşısında susmak da yoktur. Bizim kitabımızda bir yanağımıza tokat atanlara diğer yanağımızı dönmek de yoktur. Tam tersine, bizim için özgürlük her şeyin başıdır. Bizim için ezanımız ve bayrağımız başta olmak üzere, kutsallarımız canımızdan bile önce gelir.

Milletimiz son bir asırda Çanakkale’de, Dumlupınar’da, 15 Temmuz’da işte bu ruhla ellerinde teknolojinin en son ürünü silahlarıyla üzerine gelen düşmanları tarumar etmiş, hüsrana uğratmıştır. F-16’larla geldiler, helikopterlerle geldiler, tanklar, toplarla geldiler, tankın altına yatan bu ülkenin evlatlarını sindirebilmek mümkün mü? F-16’larla bomba yağdıranlara karşı yeğenini cep telefonuyla arayıp da, ‘Yeğenim, belki bir daha görüşemeyiz, şu anda bombalar yağıyor, belki şahadet var, hakkını helal et’ deyip helalleşen bu gençlerin karşısında kimse durabilir mi? Bir de diyorlar ki, bu gençler şöyledir, böyledir vesaire. Hayır, bizim gençlerimiz Allah’ın izniyle bu milletin asil evlatları, bu vatana, bu millete sahip olmanın idraki içinde olduğunu 15 Temmuz’da göstermiştir.

Bugün de sınırlarımız içinde ve dışında terör örgütlerine, onları bilfiil destekleyenlere, onları teşvik edenlere karşı verdiğimiz mücadelenin anlamı budur. Cumhuriyetimizin 94. yıl dönümünü bu heyecanla kutluyor, 100. yılına bu kararlılıkla hazırlanıyoruz.

Değerli misafirler;

Bu vesileyle 2017 yılı Cumhurbaşkanlığı Kültür Sanat Büyük Ödüllerini vereceğimiz kültür ve sanat insanlarımızın isimlerini sizlerle bu akşam burada paylaşmak istiyorum. Cumhurbaşkanlığı bünyesinde oluşturduğumuz Değerlendirme Kurulunun teklifi ve şahsımın uygun görmesiyle verilen ödüllerimizi bu yıl;

Sosyal bilimler alanında tarih bilimini milletimize sevdiren İlber Ortaylı Hocamıza;
Müzik alanında kanun icracısı, yorumcusu ve bestekar Göksel Baktagir’e;
Sinemada usta işi filmlerin yönetmeni Yavuz Turgul’a;
Geleneksel sanatlarda hat sanatının ve mimari tasarımın eşsiz senteziyle eserler üreten Ali Toy’a;
Resim alanında kendisini özelikle İstanbul resimleriyle takdirle takip ettiğimiz Selahattin Kara’ya veriyoruz.

Vefa ödülümüzü ise Anadolu merkezli tezleriyle daima rahmetle yad ettiğimiz yazar, akademisyen, fikir adamı merhum Nurettin Topçu’nun hatırasına adadık.

2017 Cumhurbaşkanlığı Kültür ve Sanat Büyük Ödüllerine layık görülen kültür ve sanat insanlarımızı şahsım ve milletim adına tebrik ediyorum. Ödül törenini inşallah bu yıl bitmeden burada, Cumhurbaşkanlığı Külliyemizde gerçekleştireceğiz.

Bu duygularla, Cumhuriyetimizin banisi Gazi Mustafa Kemal başta olmak üzere, istiklal ve istikbal mücadelemizin tüm kahramanlarını bir kez daha rahmetle, tazimle yâd ediyorum. Bin yıldır bu toprakların vatanımız olması için hiçbir fedakârlıktan kaçınmayan şehitlerimize ve gazilerimize Allah’tan rahmet diliyorum. Cumhuriyet Bayramımız kutlu olsun. Kalın sağlıcakla.

